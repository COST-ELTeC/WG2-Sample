<?xml version="1.0" encoding="UTF-8"?>
<samples n="SRP19190">
<sample><p n="SRP1919060">После службе, на капији, која води из порте на улицу, Ана се осврнула. Калуђера није видела, али је опазила да ђакон жури да је стигне.</p>
<p n="SRP1919061">Био је то болешљиво нежан плав човек, гргураве свиласте косе, и тако фине коже у лицу, да су крила носа и ушију чисто трептала под кружењем крви. Пришао је госпођици Недићевој да се опрости од ње. Идуће недеље, вероватно, служиће задњи пут у овој цркви, а ускоро затим ће бити рукоположен за свештеника и отићи на парохију.</p>
<p n="SRP1919062">Госпођица Недићева осети хладну жаоку. Тај нежни млади човек, са тим тужним гласом и са поезијом кратког живота у очима, иде дакле. И не само да иде, него треба сад да пусти дугу косу и браду, да огрне широку одежду, да за увек скине онај као анђеоско крило лаки и елегантни орар.</p>
<p n="SRP1919063">Ани се учини да је и Богу жао ђакона. Јер Бог највише воли те најмлађе и најсмерније слуге олтара. Оне, који му само с песмом и молитвом прилазе, а не дотичу се да изврше ниједну Тајну.</p>
<p n="SRP1919064">— Мени је врло, врло жао што идете — говорила је госпођица Недићева истински невесело , видећи у ђакону одједаред блиског човека, и осећајући као да се с њим удаљује и један део лепог богослужења у њиховој цркви.</p>
<p n="SRP1919065">— И мени је тешко. А за појањем, које се овакво нигде поновити неће, чини ми се умрећу.</p>
<p n="SRP1919066">Ани се привиде као да гледа ђакона збиља мртвог. Тргла се и пришла му корак ближе. Да, још је живео, али га је она видела кроз неку мрежицу, удаљеног, необичног, обасјаног оном мирном светлошћу која рушевине улепшава.</p>
<p n="SRP1919067">— Рекла бих вам — говорила је мало са устезањем — да нам понекад дођете. Али, истину да признам, не могу да волим мисао да у овој цркви служите као свештеник. Има нешто, нешто што .. .</p>
<p n="SRP1919068">— Ах, дакле и ви то осећате. Да, да, досада сам био ученик и дете Христово, а одсада , ма шта да буде, то више бити неће. Да, ђакони су деца. Ђаконовање је поезија свештеничког позива, а поезија мора да прође. Остарио сам у неку руку. Време је да предам то место другом ... Време је. Јер, видите, мислим да ђакон треба да буде сасвим млад човек. Млад, неискусан, детињаст, безбрижан, сам ... Као травчица, која не може да се сећа грехова и зноја оног праха из којег је никла. Ђакон, док је ђакон, тако ми се чини, требао би да је монах. Ја сам то небројено пута осетио, и жао ми је што не може тако да буде. Уосталом, сада ће ипак тако бити. Мене ће заменити монах Иринеј.</p>
</sample>
<sample><p n="SRP19190893">Како су миле те кокице. Једнако скакућу за нечим. За мрвицом на земљи, за мушицом у ваздуху, за сенком, за шљокицом сунца, која се, већ дограбљена, одједаред одмакне, или, ако се не одмакне, запрепасти сироту коку јер се не може појести.</p>
<p n="SRP19190894">Мало даље је травник, ограђен, за младе пилиће. Сад пилића нема, а и траве је мало, вратанца су дакле отворена. Две халапљиве, несите патке не верују да је берба обрана, улазе унутра, и чупају полумртва влаканца без капи сока и хране. Али тамо, у ћошку гле, још стоји цветић. Посљедњи на тој ливадици , последњи и у тој години. Патка, непоетична и увек гладна, насрну на њега, и преби му вратић широким, оштрим својим кљуном. Ана се наљутила, дохватила однекуд штап, и ударила патку. А животињица се окренула, подигла ударену, као лала жуту ножицу, и доброћудним, мирним оком је погледала у извршиоца казне.</p>
<p n="SRP19190895">Извршилац казне се застидео: патка не зна шта је то ударац, срџба, пакост, освета. Њу боли, али она бол трпи исто тако као и оно што јој годи.</p>
<p n="SRP19190896">У то је дунуо ветар, и тако је љутит ушао у травник, као да сваку поједину сламку хоће засебно да продрмуса. А кад се ветар одмакао, травчице су полегле једна на другу, и Ани се чинило да шушкају нешто између себе.</p>
<p n="SRP19190897">И око ње је нешто шушкало. Стари Јова. Обишао је око Ане, наслонио се на њу, и опрезно, лагано јој је легао на ноге.</p>
<p n="SRP19190898">— А где ти је газда, Јово, где је добри твој господар?</p>
<p n="SRP19190899">Ана поче јецати, а маторо псето удари у грчевито, астматично скикање, као да ће сад душу исплакати.</p>
<p n="SRP19190900">На ту ларму је дотрчало мало Анино кученце , бело као снег, са риђастим дрским носем, и, љубоморно што од Аниних ногу ништа за њега није остало, попело се Јови на леђа. Јова је трпео, а Ана се смешила. Било јој је топло од Јове као од сунца.</p>
<p n="SRP19190901">Дошла јој је чак жеља да се и она претвори у једну од тих малих животињица, скромних, тихих, без жеља и без уздаха.</p>
<p n="SRP19190902">Како би лепо било да сам ја ето ова нашушурена ћубаста кокошка, и врхунац лепоте и храбрости да ми је Авантурист Пера, који ено тамо жмири, и тако је лепо пребацио преко ока своју већ прилично изанђалу кресту.</p>
<p n="SRP19190903">Ана се опет насмешила. Топлије него малочас . И одједаред, цео тај ситни свет је нестао из њене свести, душа њена је бацила играчку, и озбиљна, али екстатична и врућа нека светлост јој је букнула у очима. Наслоњена на лаки филигрански и тесни кавезић заробљених питомих тичица, Ана је гледала некуда у дуги и слободни и богати живот човека, који је понекад тако горак у својим извесностима, а који је увек тако сладак у надама и у чекању.</p>
</sample>
<sample><p n="SRP19190171">— Зар не, реци сам. Кад ви, лаичари, поставите лекару питање: да ли је случај тежак, онда просто тражите да вам овај категорично одговори хоће ли болесник умрети или ће остати да живи. Хипокризија, страшна, увек иста, без обзира на важност или трагичност тренутка. Поставља се лекару једно препредено , а о болеснику бајаги сажаљиво питање, а иде се на то да радозналост што пре сазна ради ли се о догађају који у себи носи тутањ и преврат.</p>
<p n="SRP19190172">Пашковић је, погледавши свога рођака, нагло пресекао реч, и своје аналитичарске пипке окренуо на другу страну.</p>
<p n="SRP19190173">— Али сада долази друга занимљивост. Да т. ј. људи, који сасвим далеко стоје од горњег случаја, који, напротив, са целим срцем улазе у несрећу болесника, који као под нож иду пред суд лекара, да и ти људи не налазе друго, искреније и топлије питање, него понављају ону баналну фразу о тежини случаја.</p>
<p n="SRP19190174">Сиромах ђакон је ћутао, и никакво питање није више постављао. А из тога, што је Пашковић говорио необично брзо и много, изводио је неодређен закључак: или је болест осредња, па је доктор безбрижан за дискусију, или је тешка, па из њега говори узнемиреност и нервоза.</p>
<p n="SRP19190175">Кад су стигли преко пута цркве, Пашковић је најзад пресекао мучни чвор.</p>
<p n="SRP19190176">— Дакле, случај је доста тежак, али болесница неће умрети.</p>
<p n="SRP19190177">Монах Иринеј је одахнуо, и окренуо у порту да буде сам. А Пашковић је гледао за њим и довршивао свој посао.</p>
<p n="SRP19190178">Ништа не мари, мој смирени соколе ! Док сам гледао циркус са багрема, лепши ми је био него после из ложе. Дивоте живота виде најбоље они који напољу стоје.</p>
<p n="SRP19190179">Спуштала се ноћ. Као неки велики точкови , који престају да се врте, коче се и хладе, тако се, једно по једно, заустављали разни покрети, и испрезали из оног дела живота који је тога дана дорађен или потрошен. Испрезали се и људи. Једни, који су тешко радили , а нису у том раду ништа волели, падали су у дубоку несвест умора као да им је и душа заспала. Други, који од сутрашњег дана има да добију више но што је данашњи дао, лежу у постеље пуни блажених снова. Трећи, најзад, којима се сав живот сабио у један тренутак неизвесности, који су готови да доживе сваку срећу, да приме и свако мучење, то су они којима се никако не спава.</p>
<p n="SRP19190180">Ни ђакону се није спавало. Нешто као да непрестано кружи око њега, зове га и буди га. Потпуно расањен, тражио је неку забаву. Да није ноћ, свирао би. То би му сигурно годило . Овако, предао се ономе што је било јаче од њега. Ипак је покушао да колико толико разјасни своје стање, и да одмери докле управо води та даљина у коју сада непрестано путују његове мисли.</p>
</sample>
<sample><p n="SRP191901073">Жена, и свршено! — констатовао је он са преостатком свога аналитичарства, али још увек потпуно тачно. — Најзад је дакле дошла природа да потражи своје. И како је то љупко, како је то дивно, кад се зелена грана девојачког живота одједаред обаспе цветањем ! — развијао је доктор поезију место ствари. — А како је прекрасан тај прелаз баш код ове жене, где значи борбу двеју лепота, лепоте нагонске и лепоте уметничке ... Драги мој Иринеје, ти канда долазиш у фазу проблема ... Али неће баш ни мени бити лако. Сигурно ће ми пасти у задатак да посредујем, да разлучим светско од духовног, и да прогутам буру ... Е мој ђаконе, није лако бити ритер од Светога Духа ... А жао ми га је, баш ме душа боли за њим... Уосталом, можда цела ствар и није тако трагична као што се мени чини. Баш напротив, могла је госпођици Недићевој доћи идеја — али која ? — не знам шта је ово самном, тако ништа не схватам и не видим, као да је цео овај свет у кожну лопту ушивен ... Најзад, све ће бити јасно кад дође после подне.</p>
<p n="SRP191901074">После подне, око пет, зазвонио је ђакон.</p>
<p n="SRP191901075">Отворила му је Ана, и увела га кроз трпезарију у салон.</p>
<p n="SRP191901076">— А где је госпођа Недићка?</p>
<p n="SRP191901077">— Мама је отишла доктору Пашковићу.</p>
<p n="SRP191901078">Ђакон је осетио сувоћу у тону, и сад тек опазио да Ана врло рђаво изгледа.</p>
<p n="SRP191901079">— Јесте ли ви, Ана, болесни? Ана, шта је вама ?</p>
<p n="SRP191901080">— Ја сам сасвим добро. Али ми је тешко данас одвише дуго разговарати, зато вас молим да седнете, и да одмах примите одговор по који сте дошли.</p>
<p n="SRP191901081">— Ви говорите хладно, скоро непријатељски . Љутите ли се, Ана, је ли то казна? Ја се ипак надам да ми и сада, као и увек, само спасење може од вас доћи.</p>
<p n="SRP191901082">— Пресудићете. Дакле: у три сата после подне известила сам доктора Пашковића да ћу му постати женом.</p>
<p n="SRP191901083">— Ана — шаптао је ђакон загушено, укопавајући руке и нокте у груди, као да авет неку на срцу треба да задави.</p>
<p n="SRP191901084">— То није истина, Ана! — завикао је очајан и разјарен. — То jе сцена, то је мучење ! Говорите, Ана! Ослободите ме! Доста је! — полетео је к њој с надом на лицу.</p>
<p n="SRP191901085">Али кад је опазио да Ана непомично мирна седи на своме месту, устукнуо је натраг као ошинут, као по лицу ударен.</p>
<p n="SRP191901086">— Истина је.</p>
</sample>
<sample><p n="SRP19190164">Ипак је после подне кренуо у шетњу. Насумце , дабогме, но будно одмеравајући сваку кућу, и оштро мотрећи ко ће откуда изаћи или куда ући. Почео је затим и нагађати, скоро врачати, хоће ли бити одовуд или одонуд, и хоће ли се појавити мушко или женско. За пакост, куће су стајале као нека запечаћена писма, улицама није пролазио скоро нико, а кад би се негде отшкринула врата, излазио би на њих пас.</p>
<p n="SRP19190165">Најзад, ђакону је упала у очи једна кућа, која му у ствари није могла пасти у очи, јер се сва увукла иза густог зеленила истурене баште. Застао је мало крај гвоздене ограде. Ружичасте оствице неког необичног џбуна су јако мирисале. И зујале су пчеле. Поводећи се очима за једном пчелицом, он одједаред угледа торњеве Богородичине Цркве. Обасјати сунцем, са крстовима који су од разбљештених зрака дошли виши, изгледали су ти торњеви као порасли, као на прсте успети над улицом по којој њихов ђакон хода. Ђакон се застидео и мало поруменео. Али у исги мах се и тргао. Шкљоцнула су гвоздена врата на огради , и кроз њих је прошао доктор Пашковић. А уједно, на истуреном крилу капијице, прочитао је ђакон таблицу: адвокат, доктор Јован Недић.</p>
<p n="SRP19190166">Требало је журити, јер се и Пашковић журио. Остало је само толико времеда да се монах Иринеј сети да би баш околишно питање кренуло докторову наклоност ка анализи , и да треба сасвим просто запитати: ко је болестан у кући господина Недића?</p>
<p n="SRP19190167">— Да ли то госпођица Недићева лежи? — питао је сиромах ђакон, будаласто и храбро, не опажајући нимало да је то питање друго питање.</p>
<p n="SRP19190168">Да. Тифус. - Пашковић је одговарао тихо и преокупирано, мерећи ђакона сасвим слабо наоружаним погледом.</p>
<p n="SRP19190169">— Је ли тежак случај ? — додао је ђакон страшљивим гласом.</p>
<p n="SRP19190170">— Тежак случај! брецнуо се одједаред Пашковић на своје омиљено поље. И одмах почео, тоном дискусије, разлагати суштину таквог питања са медицинског гледишта, а после опет са гледишта једног лаика.</p>
<p n="SRP19190171">— Зар не, реци сам. Кад ви, лаичари, поставите лекару питање: да ли је случај тежак, онда просто тражите да вам овај категорично одговори хоће ли болесник умрети или ће остати да живи. Хипокризија, страшна, увек иста, без обзира на важност или трагичност тренутка. Поставља се лекару једно препредено , а о болеснику бајаги сажаљиво питање, а иде се на то да радозналост што пре сазна ради ли се о догађају који у себи носи тутањ и преврат.</p>
<p n="SRP19190172">Пашковић је, погледавши свога рођака, нагло пресекао реч, и своје аналитичарске пипке окренуо на другу страну.</p>
</sample></samples>