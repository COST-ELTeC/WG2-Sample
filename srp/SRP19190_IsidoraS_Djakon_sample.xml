<?xml version="1.0" encoding="UTF-8"?>
<samples n="SRP19190">
<sample><p n="SRP19190667">Нешто хуји.</p>
<p n="SRP19190668">Звиждуци супротних ветрова почињу да се секу, и први судар сила се свршава потмулом мумлавом, која се чује најпре високо над главом, па затим дубоко испод ногу.</p>
<p n="SRP19190669">Нешто тешко се ваља. Долази, а нико га не види. Долази да згњечи, да угуши, да запали . Ко зна.</p>
<p n="SRP19190670">Нешто се пролама. Стиже. Шум, бук и писка олуја, пуног обесне снаге и пустошења...</p>
<p n="SRP19190671">Силна ветрина дохвата маглу, смотава је у клубе, и хита у вис као лопту крпа. У исти мах руши и лупа. И у једном правцу котрља све предмете и њихове крњатке. Прашину диже са земље као чаршав, и застире облаке. Пребија младе воћке, изваљује дрвета, обара фењере и клупе. Камичцима калдрме разбија окна на спратовима, а ораницом земљом засипа таване.</p>
<p n="SRP19190672">Олуј је дошао сув и хладан, без капљице кише. И није дуже трајао од пола сата. Али је за то време исисао из земље и из ствари сву топлу душу, и пресекао лето тако одједаред као што нож пресеца жилу.</p>
<p n="SRP19190673">Као да је цела земља на пречац увенула и збабала се. Нестало живих боја, нестало летњег даха. Настала је часом страшна тишина неживота.</p>
<p n="SRP19190674">Али мало после, као да се из те тишине почело ослобађати све оно што је малочас прогутала, јавило се кретање и проговарање неких нових душа у ваздуху. Спустила се ледено хладна киша. Црна нека вода, која је у пенушавој својој бујици носила рашчерупану сву летњу помпу, и давила сву летњу жар.</p>
<p n="SRP19190675">У мокром галопу је стигла јесен.</p>
<p n="SRP19190676">Та сурова непогода је имала задатак да на крилима ветра обиђе читав један крај, да што брже изврши последњу бербу венаца и круна.</p>
<p n="SRP19190677">Још исте вечери је стигла и у резиденцију старог епископа.</p>
<p n="SRP19190678">У малом салону владичином је било сасвим тихо. Два калуђера су ћутала. Шиштала је само вода у самовару. И то на прекид, са ретким кипутцима, као да хоће да причека зиму пре него што проври.</p>
<p n="SRP19190679">Самовар је био намештен, као и пре, на засебном мермерном столићу, и чекао, као и пре, да монах Иринеј спреми и разлије чај.</p>
<p n="SRP19190680">Владика је седео у старачкој, јако дубокој наслоњачи, заваљен, потонуо, увијен до струка вуненим пледом. А монах Иринеј, нагнут над столом, писао је писмо. Уједно је пазио и на самовар, а при сваком окрету главе би умиљато погледао и свога поочима. Осећао је да је старцу угодно и добро. Да у њему тиња фина она срећица смирених старих људи који се могу разњежити за сваку маленкост .</p>
</sample>
<sample><p n="SRP19190539">Али кад се монах Иринеј пре уласка у олтар окренуо вернима, око сузе те је почео горети пламен, испод стегнутог укрштеног орара је Ана видела опојну једну виткост, и знала је да су на глави ђаконовој очи црне, коса свилена а усне крваво румене ...</p>
<p n="SRP19190540">Хоровођа је силазио, а Ана се пела на узвишење. Да са целим огромним хором отпева ону завршну пјесу. Песма та, необична, весела, живога такта, разбудила је већ заморене пажње поново. Певачи, осећајући крај добро изведеног задатка, појали су као да пред Богом стоје, а Бог тај да им је свима рођени отац. Богородичина Црква је изгледала као игралиште, људи као деца, а деца као рајско цвеће. Крилата једна глорија је лепршала над свима главама. Нико није ни помишљао да изађе. До последњег такта је све живо стојало на свом месту. А “гада, осећајући да се сан разбија, да је дошао растанак од лепоте, грунуло је узбуђење из свих груди. Иконе су оживеле, зидови су шумили одјеком певања, људи су клицали, жене су целивале владичину одећу и штаку, девојке су бацале цвеће, епископ је грлио ђакона Иринеја , Ана је љубила мале своје певаче, а срце Богородичине Цркве, као срце сваке мајке, прострло се по поду, и чекало да деца његова преко њега пређу.</p>
<p n="SRP19190541">Тако се свршило богослужење на Велику Госпојину.</p>
<p n="SRP19190542">— Да нисам грешан, Бог би ми данас, у цркви, узео био душу — шаптао је владика монаху Иринеју, који му је, заједно са другим ђаконом, помагао да се попне у кола.</p>
<p n="SRP19190543">Кола се кроз густу множину света једва кретала. Коњи и точкови су газили и мрвили зелене гранчице и цвеће, мирне, безгласне жртве сваког људског весеља. Неки су завидели владици, неки су га испраћали дугим погледима сажаљења. Они први се чудили зашто је монах Иринеј оставио резиденцију и кариеру , ови други се шалили да ће сад сигурно и владика тражити премештај у Богородичину Цркву.</p>
<p n="SRP19190544">Мало по мало, жагор се стишавао, људи се разилазили, улице се празниле. Облак један , јесењи и кишан, путовао је некуд ведро плавим небом. Мали дечко, још уплакан што није могао ући у цркву, стојао је насред улице, са босим ножицама у прашини, са подневним сунцем на глави. На Недићевој капији се растајала два пара чежњивих очију. Позно летњи ветрић, мекана срца, уздисао је, и причао је неке тајне. А доктор Пашковић , наслоњен на стуб фењера, скрштених руку, прислушкивао је.</p>
<p n="SRP19190545">Да би се владика могао што боље одморити , није Недић на ручак позвао никога од гостију. Знало се само да ће око четири сата, по жељи епископовој, доћи ђакон Иринеј . И пошто се осетило да би старцу милије било да се на само састане с њиме, удешено је тако да се ђакон кроз засебан улаз уведе у гостинско одељење.</p>
</sample>
<sample><p n="SRP19190264">Ани је, чудновато, при овим тешким помислима бивало све ведрије на души. Она је искрено била убеђена да је за сав живот свој зазидана у зидове Богородичине Цркве. Њој је то било мило, за њу је тај ограничени простор био размакнут и светао, и тако свој као и кућа њена.</p>
<p n="SRP19190265">Опет се загледала у своју леву руку. Она је то сад тако често чинила. И при том јој је увек долазила једна лепа алегорична мисао. До онога дана, када је ђакон ту руку додирнуо својом, она је у склопљеној шаци те руке себично крила оно што је највеће благо у њој. А од онога часа, та се рука хришћански дарежљиво отворила, и пружила је Богу, као задужбину своју, велику љубав своју према слузи Његовоме.</p>
<p n="SRP19190266">Ана се навикла да у ту руку гледа као у саму себе. Чиста, нестезана, нељубљена, та је рука била за Ану исто што и слика живота њеног. Значила је предодређену чистоћу, задатак да до смрти остане калуђерски врла. То сасвим недевојачко осећање јачало је у Ани понекад до фанатизма, и она је тада с врелим усхићењем поздрављала љубав своју према монаху. Љубав, која ће сва, у свима данима својим, бити борба за чедност и триумфе њене, бити полифонијска једна тајна, бити залога за бесмртност лепоте.</p>
<p n="SRP19190267">Анино срце је куцало спокојно. Жеље њене су мале и испуњене. Љубав њена је мир божји. Оно неколико благих речи, један блиски поглед, испунили су Ану блаженством највеће милоште. А од милоште ју је још више усрећавао понос. Та ђакон њу у души својој носи у цркву, она је с њим на најсветијем месту храма и у најлепшем тренутку молитве!</p>
<p n="SRP19190268">Чинило јој се да би мирно могла поднети да га и негледимице слуша, да га чак дуже времена и сасвим не види.</p>
<p n="SRP19190269">Наредне недеље све је текло на служби као и обично. Т. ј., други људи су то можда звали обичним, а за Ану је то било, као увек, пуно разних откривења из најлепших области уметничке маште. Достојно је тога дана певала сопран солисткиња без пратње хора. Финим, чистим, мало жалосним својим гласом, чије је пиано било право умирање славуја. Ана се усхићивала, гледајући, у исти мах, кроз резотине олтара, силуету монаха Иринеја, и рачунајући да после Достојног има још три јектенија која говори свештеник, а онда ће се отворити северне двери, и оданде ће поново забрујати молитва његовог свежег, младог гласа.</p>
<p n="SRP19190270">Десило се међутим нешто што је Ану пренеразило . Збунило је као ударац по темену. Добро је бројала. То је сад већ четврто јектеније које свештеник говори. А и да се забунила у једном, ето, свештеник рецитује и наредно, па затим и за наредним наредно.</p>
</sample>
<sample><p n="SRP1919038">Ана је, неколико пута у тим приликама, доспевала у неслућене пределе маште и поезије . Осећала је, и све блаженство, којим Христос испуњава душе једноставних људи, а и сав хаос, који име Христово у души већине нас увек поново мора да смирује. И пронашла је да Христос, и његова црква, једино помоћу музике успевају да томе хаосу даду облик и смирење. И долазила јој је помисао да је Бог дух музике, и да су сви закони звезда закони небесне музике, и да су једино ритам и тон вечито вечни.</p>
<p n="SRP1919039">Анино тело се исцрпљивало у неким необичним уздасима, хармоничним са појањем које је око ње и њених мисли брујало, и она је пила акорде до краја, пила их онако као што се пије чаша вина или чаша отрова. И никад јој није било доста. Тако, да је најзад дошла до уверења да музика у души њеној живи као врста завета. Да тонови, особито тонови црквене песме, испредају над њом неку врсту калуђерског вела. И понекад је чисто физички осећала падање тога вела по себи. И волела тај вео, који чува да јој се душа не смути.</p>
<p n="SRP1919040">Поред свих тих озбиљних, понекад баш строго побожних мисли, Ана Недићева ипак није пренебрегавала ни своје световне концерте . До два три сата по поноћи се умела разлегати песма и свирка из куће Недића. То је давало повода те су људи, од времена на време, упадали у стару своју радозналост: какав ли ће, Боже, бити последњи став у симфонији те интересантне младости!</p>
<p n="SRP1919041">Време је пролазило. Поженили се, и капетан , и мајор, и доктор Стојковић, па и онај који је дошао да пева место Стојковића, и певао лепше од њега. А госпођица Недићева им свима приређује дивне вереничке и свадбене концерте, испраћа их у нови живот, и мирно се враћа своме послу.</p>
<p n="SRP1919042">— Шта ради та Ана! — продерала се чисто, једног дана, нервозна начелниковица на доктора Пашковића.</p>
<p n="SRP1919043">— Не знам ни ја тачно, госпођо — набирао је Пашковић чело попреко, што је значило да му је онај други смешан — али биће да негде одгоре гледа како се земља окреће.</p>
<p n="SRP1919044">Кад је Ана Недићева прославила двадесет шести дан рођења, људи су, напослетку, решили , како који, или да има одвише проређену крв, или да има т. зв. виши позив. И онда се, изгледало је, једва једаред оканули — белог голуба у њеној души.</p>
<p n="SRP1919045">Међутим, тај бели голуб је баш у то време осећао као да му у крилима нема доста лета. Нека чежња је падала на душу Анину с времена на време. И то на чудан начин. Док је у цркви, Ана је ведра и мирна. Чежња се губи.</p>
</sample>
<sample><p n="SRP19190950">Ана је набрала обрве, побледела, и коракнула да настави пут, не осврћући се. Осећала се увређена, видела у том поступку недостатак такта и нежности.</p>
<p n="SRP19190951">Али је онда ипак стала. Жао јој је дошло њих обоје. Два сирочета на снегу. Можда јаднији од оног дечка и оног псета. Ето, хладноћа боде по врату и шиба по ногама, и гробље и самоћа су ужасни, а, тако близу, душе пуне љубави и лепоте ... зар да њему на жао учини, зар да само прође мимо топлоте и среће! ...</p>
<p n="SRP19190952">Била је узбуђена, колебала се, хтела је бежати кући с пређашњим блаженим својим миром, хтела се вратити и главу и руке своје зарити у његове груди.</p>
<p n="SRP19190953">Окренула се, поздравила је монаха Иринеја главом и руком, и скренула онда најкраћом стазицом ка излазу.</p>
<p n="SRP19190954">— Госпођице Ана, ја вас молим, лепо вас молим да станете на тренутак, да чујете само неколико речи ... Госпођице Ана, Ана, зар сте могли, зар сте могли и једнога часка .. . ја сам недужан потпуно, ја вас нисам уходио, ја нисам ни слутити могао да сте овде, зар ја да вас непристојно предусретнем, ја ...</p>
<p n="SRP19190955">Монах Иринеј није могао даље. Дрхтао је пред Аном као дете. А Ана, због хладноће, због самоће, због неправде, због свега оног другог, пружала је Иринеју руку, и са руком опроштење, измирење, љубав и сав живот свој.</p>
<p n="SRP19190956">— Ана, ви се не љутите? Чујте како је дошло. Писали сте ми да због мајке не можете на гробље. Ја сам осетио да вам је много жао. Баш на данашњи дан. И онда, решио сам да ћу ја посетити гроб, мислио сам да смем то учинити, јер покојни Недић је био и мој пријатељ, а, сем тога, Ана, свака ваша жалост је и моја, свака ... Ево видите, понео сам и цвеће, и већ сам био близу, али, одједаред сам угледао некога на гробу. Црни вео и познати ваш стас. Збунио сам се, нисам знао шта све то значи, и да ли да се јавим. Међутим сте ви кренули натраг , и онда ...</p>
<p n="SRP19190957">— Зашто нисте остали ту, иза зида, док ја не прођем?</p>
<p n="SRP19190958">— Ана, Ана, зар сам могао то урадити ?</p>
<p n="SRP19190959">Два уздаха, два занесена погледа, и као да је читав океан стао између овог, њиховог, и оног другог света.</p>
<p n="SRP19190960">— Још само часак два останите самном, Ана. Ја ћу онда на гроб, ви морате кући. Хладно је, а већ сте Бог зна откад напољу. Ветар вам је изударао образе. То вас сигурно боли? Боли ли? Или то не боли, а друго нешто боли? Ах, Ана, моја Ана, моје велико благо! Куда се ви, нежно створење, ломите по гробљу у студено и зло зимско време! Зашто се нисмо договорили да вас ја заменим ? Ја вас могу заменити, је л' те, да могу, Ана? Реците?</p>
</sample></samples>