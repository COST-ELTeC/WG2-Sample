<?xml version="1.0" encoding="UTF-8"?>
<samples n="SRP19140">
<sample><p n="SRP19140158">— Не... не, ти нећеш доћи на Велику Школу. Ти нећеш бити довољно јака да извојујеш своје право.</p>
<p n="SRP19140159">Лазаревићева не одговори ништа. Чедомир продужи:</p>
<p n="SRP19140160">— Право претпоставља борбу. А ти си жена... наша жена која не воли живот одрицања, позитивне ствари, рад за човечанство. Паланка ће бити јача од тебе... Једног дана, ти ћеш се решити за конвенционални брак, и ђаво ће знати да ли ћеш шта сачувати од онога што сам ти говорио?</p>
<p n="SRP19140161">— Ми ћемо остати увек пријатељи — одговори девојка.</p>
<p n="SRP19140162">Илић се осмехну скептички.</p>
<p n="SRP19140163">— Да... да, пријатељи!... — примети он — Пријатељство које се сматра да је вечито, а које живот распе као плеву!</p>
<p n="SRP19140164">Поред њих прохукта један воз</p>
<p n="SRP19140165">Вишњу обузе нека меланхолија без горчине. Она промуца:</p>
<p n="SRP19140166">— Не говори тако, Чедомире. Наше пријатељство је искрено, топло, добро.</p>
<p n="SRP19140167">Млади човек погледа своју другарицу право у лице; она не спусти очи. Она је била обучена у матроску блузу од обичне материје. Држала је руке у крилу. На глави јој је био прост шешир од сламе. Па ипак, младост и здравље чинили су од ове тоалете њен најлепши оквир. Она је била као створена за нормална осећања жене. Све је било ту да та жена постане једног дана срећна мајка, проживи мирно и корисно свој део живота и, кад дође време, заспи вечито под обичним крстом, са кога ће киша и невреме спрати њено име и уништити таште човечје спомене, као и многима другим. И млади човек осети се крив што узнемирава то тихо језеро здравих живаца бунтовним мислима нових дана и готово јој хтеде рећи: „Хајде, срећна душо, поново у тих живот одакле си и дошла. Остави пук и друштво нек сами воде своју бригу. Ти ћеш тамо у Чачку наћи довољно посла да твој живот не буде излишан. А кад ти једног дана твоја срећа допусти да мислиш и на оно што је прошло, сети ме се по ономе што је лепо било у мени“. Али млади студент био је за њу јаче везан него што је сâм мислио. Раскид са породицом му је оставио празнину коју је Вишња неосетно попуњавала. Његово срце, које је дотле живело пустињачким животом идеала из књига, уживало је сад слатко на пригревици ових присних састанака. Он се већ био навикао на љубак додир тога девојчета. Најзад, и он је био млад, и он је имао у срцу нежности.</p>
<p n="SRP19140168">У природи је настајала све већа тишина. Једно бело дрво, које се оцртавало пред њима, губило се све више у таму. И мрак се спуштао као плаветна платна, изаткана од прашине и паучине.</p>
</sample>
<sample><p n="SRP19140544">Она је лежала, као дете, изваљена на његову мишицу. Прамен плаве косе падао јој је преко лица. Њене бистре очи биле су широм отворене, гледале радозналом безазленошћу у једну утврђену тачку, као у неки сан, и хтеле рећи:</p>
<p n="SRP19140545">— Да дивног сна! Оставите ме да сањам.</p>
<p n="SRP19140546">У том тренутку студент се сети Беле, и, поред све оргије страсти, начини упоређење између те две девојке. Бела је тражила задовољство не по осећању него по памети, изазивала ове тренутке, пила њихово опасно пиће, свесно и прибрано, као пијаница по занату. Она је сматрала пољупце као шећерлему, пуцала језиком и тражила још, још, још. О правом животу са стотинама озбиљних питања, укрштених интереса, тешких одговорности и неизбежних дужности, она није имала појма. Дотле се Вишња чинила младићу жена-другарица која диже човека на посао, пружа му подстрека за велика дела; општење са њом даје радости, одмора, утехе, а не нове невоље и морално пропадање.</p>
<p n="SRP19140547">Са том мисли почеше и друге да се враћају у младићеву главу. Он опази у Вишњиним очима један влажан сјај. Светлост се претварала у сузу. И суза за сузом поче да се ниже, као ђердан, низ образе девојкине, лагано, коврљајући се, не сусрећући једна другу.</p>
<p n="SRP19140548">Илић се освести потпуно пред том сликом. Цело његово поштење усправи се између њега и девојке. Он се сроза с канабета као кривац. И заронивши главу у крајеве девојкине хаљине, загрца:</p>
<p n="SRP19140549">— Опрости, опрости Вишња. Ја не знам шта радим. Ти ово ниси заслужила. Ја често не господарим собом. Ја нисам на чисто са собом. Како се то десило? Ја то нисам хтео. Мене сматрају за мирна човека, али видиш, ја се питам да ли у мени не живи неки скривени ђаво. Ах, како сам гадан, како сам гадан, Боже мој!</p>
<p n="SRP19140550">Вишњине руке додирнуше његове косе. Она подиже његову главу и гледаше га кроз сузе, као да га је жалила, као да је жалила себе, као да је жалила њих обоје.</p>
<p n="SRP19140551">— Ми бисмо могли бити тако срећни, Илићу, врло срећни...</p>
<p n="SRP19140552">Али Илић, као и сви људи који траже од своје судбине више него што она може дати, бежао је од своје среће, мислећи да трчи за њом. Није прошло ни неколико минута, а он је већ био на улици, са̑м.</p>
<p n="SRP19140553">— Хтео сам нешто да ти кажем, жено — рече Матовић, спремајући се да легне. Деца су била већ заспала. Бела тако исто. Кућом је владала дубока породична тишина. Електрична лампа заклоњена шеширом од зелене свиле, разливала је са̑но своју хладну светлост по интимном намештају супружанске собе. С поља је допирао хук плахе кише. С времена на време млезеви би ударили о прозор да весело човека опомену како је пријатно бити у својој кући.</p>
</sample>
<sample><p n="SRP191401117">Илић се осмехну;</p>
<p n="SRP191401118">— Не знам. Назови ме како хоћеш. Измењао сам све идеје. Више немам никаквог политичког убеђења, не верујем више у политику.</p>
<p n="SRP191401119">У том тренутку, они су ишли дуж некога зида, преко кога су се спуштале процветале вреже од тикава. Варош се губила. Настајале су њиве. Кожа се сад руменила испод отворене блузе. Видео се и један мрк младеж.</p>
<p n="SRP191401120">— Ах! како је лепа — рече у себи и пољуби то место очима.</p>
<p n="SRP191401121">Кад би она била његова, мислио је даље, постао би бољи човек. Чинило му се да би у њој нашао оно нешто неодређено што је вечито тражио. Долазио би уредно у школу, задовољавао би се дивљењем деце, радовао би се што га код куће чека добар ручак, са уживањем би рачунао на први од месеца кад се прима плата. Кад би она била његова, неуморно би радио на започетој тези. Шта би га се тицало што не би постао професор универзитета, славан човек! Он би живео пријатно, дао би њој све што би имао, она би уживала у њему, он би могао обвити руке око њеног струка, завући главу међу те две расцветале руже што се крију у борама муселина и љубити до миле воље њену кожу час румену, а час белу.</p>
<p n="SRP191401122">— Куда идемо? — упита га она.</p>
<p n="SRP191401123">Пут се био изгубио. Пред њима је стајала једна железничка пруга.</p>
<p n="SRP191401124">— Ту близу, где понекад идем кад сам са̑м. Има једна историска чесма и добра ладовина. Ето је одмах кад се пређе ова баштованџиница, код оног долапа, под обалом.</p>
<p n="SRP191401125">Пређоше преко пруге и упутише се у обележеном правцу стазом обраслом у травуљину.</p>
<p n="SRP191401126">Чедомир је гледао право пред собом. Позвао је ову девојку да јој исприча потанко како се оженио, да јој објасни како се то десило, да олакша себи све несреће које су му притискивале срце и које је само њој могао рећи. Али су њега сад одушевљавале друге мисли, обузимала га је ватра, осећао се задовољан што је ту, поред ње, што је она близу њега, што посматра њену уску сукњу, њену плаву косу, просто сплетену. Па ипак, по болесној склоности своје душе, он се не даде да га занесе та струја нових нада, него исприча другарици у кратко све шта му се десило од како су се растали. У колико је излагао појединости, освајала га је чама, досада, мрзовоља.</p>
<p n="SRP191401127">— Ето тако — закључи — од како смо се растали, тера ме нека несрећа, све ми је пошло наопако.</p>
</sample>
<sample><p n="SRP19140307">У тој средини која је била далеко од праве раскоши, али за Илића представљала готово свет блаженства, попуштала су његова начела строгог социјализма. Он је сад осећао потребу вишу од те негације данашњег друштва. Није се могао задовољити више чекањем да будућност донесе или не донесе, нови друштвени склоп. Требало му је нечег новог, разонођења, могућности да се крене једним новим путем којим дотле није био прошао. У осталом, многи његови другови су већ чинили концесију животу. У клубу, који је носио звонко име Група Великошколаца Социјалиста, почело је да долази до размимоилажења у питањима тактике, настајали су озбиљни сукоби, подносиле се оставке, очекивао се неминован расцеп. Та прилика дође. Имало се да се реши да ли ће група учествовати у митингу које је грађанство приређивало у корист избора Србина владике у Маћедонији. Председништво је предлагало да се клуб уздржи од те патриотске манифестације с разлога што је пролетеру свеједно који ће га капиталист експлоатисати, Србин или Турчин, свеједно који ће поп за то захваљивати Богу. Један део чланова успротиви се том предлогу одлучно, наводећи да социјализам не пориче народност, а специјално српској народности у Турској вера представља још велику чињеницу. С начелних распра прешло се на личне зађевице и грдње. Клуб се поцепа. Један мањи део остао је у Групи. Остали пак основали су радикални клуб. Међу овима је био и Чедомир.</p>
<p n="SRP19140308">Вишња пак остаде даље на барикадама. Она није опраштала своме другу ту издају заједничких убеђења. Она је ишла у крајност као све жене. Да јој је Илић у почетку проповедао мржњу против црвене заставе, она би била њен најљући противник. Овако, она је била њена ватрена поборница, није могла да схвати свога друга и питала се откуд долази ова промена.</p>
<p n="SRP19140309">Чедомир је покушавао да се објасне.</p>
<p n="SRP19140310">— Не, никако... ја нисам престао бити социјалист — говорио је. — Кад бих живео у Белгији, Енглеској, у другим индустријским државама, ја бих се сав посветио класној борби. Али овде, Вишњо, ми још немамо базе; треба прво створити политичке слободе, без којих се не могу замислити поједине организације; треба од ове оријенталне сатрапије начинити правну државу. Ја се чудим како на то нисмо раније мислили. Ја се смејем кад се сетим извесних предрасуда које су мутиле моју савест.</p>
<p n="SRP19140311">Вишња је тада управљала на свог друга горак поглед који је значио разочарење, и ћутала. Она није била још толико јака да му баци истину у очи, рекавши му:</p>
<p n="SRP19140312">— Ренегат!</p>
<p n="SRP19140313">То разочарење ју је утврђивало у одлуци да не допусти свом обожаваоцу задовољство љубакања.</p>
</sample>
<sample><p n="SRP191401099">Били су прешли преко брвна. Ишли су сад заједно. Њена плава коса, очешљана на раздељак, правила је врло згодан оквир њеном лепом лицу. Њене очи миловале су као свила. Једно дугме на блузи било се откопчало, те се видела кожа бела, истачкана златним маљама. Она узбуди цело његово срце, он хтеде заборавити садашњост, притиснути је на груди, рећи: „Моја Вишња, моја лепа, моја стара Вишња“. Али се свлада, па настави говор о политици:</p>
<p n="SRP191401100">— Слобода штампе је изиграна. Трговци су се уселили у њен храм. Јавну реч је заглушило пиљарско ко да̑ више. Зборови су само позорница, решења се доносе иза кулиса; образована су удружења која ниједан закон не може одобрити. Слобода је појела своју децу.</p>
<p n="SRP191401101">— Илићу?</p>
<p n="SRP191401102">— Грађанске гарантије вреде колико пакло дувана, помиловање с робије, највише можда какво чиновничко место.</p>
<p n="SRP191401103">— Говориш као крајњи мрачњак.</p>
<p n="SRP191401104">— Боже сачувај, ја нисам реакционар, ти то знаш. И кад ти говорим овако, не значи да одобравам оно што је раније било. Говорим, јер ме данашње доба боли, јер су се жбири испилили у народне људе, у родољубе, јер наше време није оно што смо хтели, и ми смо се горко преварили у систем парламентарних влада.</p>
<p n="SRP191401105">— Како? — зачуди се Вишња.</p>
<p n="SRP191401106">Она је ишла поред њега лаганим кораком и строга. Њеном пратиоцу чинило се као да ти кораци не додирују земљу; украшена многим успоменама, она се измицала јави, она му је изгледала као бајка коју му прошлост црта у игри пролетњега сунца. Гледао ју је; у срцу је осећао као неку песму, радост што је види, што је ту поред њега, сласт што је заљубљен више него први пут кад су прошетали сами.</p>
<p n="SRP191401107">— Шта рекох? — сакри он своје узбуђење. — Да, извршна власт, влада, треба да представља у суштини целокупан народ, његове сталне и опште интересе. У Србији ни сенке од тога. Министарска одговорност пред парламентом онемогућава улогу министара, изврће улогу посланика. Министри немају иза себе никаквог солидног ослонца, остављени су милости законодавног тела. Да би остали на свом месту, не могу често имати своје ја, бранити оно што мисле да је најбоље, најкорисније, најправедније, борити се против онога за што су уверени да је рђаво и опасно. „Остати на власти" постаје им једина девиза, а посланици владају, управљају, постављају, мешају се у све гране државног живота.</p>
<p n="SRP191401108">На том месту тротоар је био узак. Њихова се рамена додирнуше. Чедомира такну у срце надземаљска милина. Девојка поред њега имала је зеленкаст жакет који је врло лепо доликовао њеној плавој појави. Испод жакета видела се муселинска блуза; лака материја дрхтала је при сваком даху и покривала божанствену бисту и њене две забрањене руже.</p>
</sample></samples>