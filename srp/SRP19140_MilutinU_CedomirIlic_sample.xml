<?xml version="1.0" encoding="UTF-8"?>
<samples n="SRP19140">
<sample><p n="SRP19140639">У тим мислима, Вишња је прекидала паковање ствари, отварала поново очево писмо и читала га бог зна који пут. Реченица о Радоју допала јој се посебице. Осећала је дубоку захвалност према младом земљаку који се тако нашао у невољи око оца.</p>
<p n="SRP19140640">— Баш је красан момак! — рече готово гласно.</p>
<p n="SRP19140641">Тада се сети великих планова Радојевих и целог његовог говора на Моравиној обали. Погађала је да му се допада. То јој би мило, али убрзо одби ташту жељу за каћиперством и рече у себи:</p>
<p n="SRP19140642">— Он се вара. Њему треба друга жена... жена која ће се посветити цела његовом делу, која ће му омилети кућу, која ће веровати у оно што он верује.</p>
<p n="SRP19140643">Девојка одмахну руком. Њу су саму подгризале сумње у њен јавни рад, у њене идеје, у живот који је изабрала. Али време није било погодно за размишљање. Часови су пролазили, требало се журити за воз, и она приону око свога кофера.</p>
<p n="SRP19140644">Имала је право што се журила. Мајка је била опасније болесна него што је отац писао. За време кризе, млада студенткиња показа се као најизвежбанија нудиља. Три дана и четири ноћи није напуштала болесничке собе.</p>
<p n="SRP19140645">Идућег дана, кад лекар прегледа болесницу, рече девојци:</p>
<p n="SRP19140646">— Захвалите Богу и идите те се одморите. Опасност је прошла. Госпођа ће сад много да спава. Довољно је ако се служавка нађе поред ње с времена на време.</p>
<p n="SRP19140647">Лазаревићка се опорављала полагано. Њено тело беше изнурено суровим радовима око одржавања куће, бригама, ситним болестима које се пате, а не сметају.</p>
<p n="SRP19140648">— Главно је да јој је срце здраво — рече лекар на последњој посети. — Ако се тако одржи, госпођа ће живети још толико колико је живела.</p>
<p n="SRP19140649">Вишњина мајка опорављала се из дана у дан. Већ је по мало напуштала собу, шетала по дворишту, седела у башти. Ствари су у кући пошле опет својим старим, мирним током. Тако је Вишња могла сад мислити на себе. Гриже савести било је нестало. Гледала је на онај догађај с Чедомиром у њеној соби мирно, као на неки давни несрећни случај. Нека топла нада, која се у њој рађала без разлога, испуњавала је њену целу душу. Она је веровала у Чедомира, он је воли... они се поново воле... Шта треба више, па да се буде срећан! И у том слатком расположењу, које не потиче из одређених ствари нити има за циљ нешто опредељено, она се решавала једнако да му пише. У брзини с којом је оставила Београд није јавила ником о свом одласку. Тада јој је то изгледало природно: њену мисао је заузимала само њена мајка. Болест је прошла: поменула се, а не вратила се, како кажу наши стари. И девојка је мислила поново на свог пријатеља:</p>
</sample>
<sample><p n="SRP19140698">— Да!</p>
<p n="SRP19140699">Та се реч чу једва; он се напреже и рече поново:</p>
<p n="SRP19140700">— Да, да.</p>
<p n="SRP19140701">— Да! — понови фаталну реч још неко у соби.</p>
<p n="SRP19140702">То је Бела одговарала, ма да ју нико није питао, и гледала младића задивљено, угризнуте усне, истурених груди.</p>
<p n="SRP19140703">Мајка уздахну, и то овог пута искрено. Узе двоје младих за руке, приближи им главе, на нешто драмски начин, загрли их обоје и рече весело, као да је наручивала нову хаљину:</p>
<p n="SRP19140704">— Нека сте благословена, децо моја. Ја не марим што ћу од сад бити баба.</p>
<p n="SRP19140705">Илић се осмехну кисело.</p>
<p n="SRP19140706">Госпођа га загрли поново.</p>
<p n="SRP19140707">— Ко би се надао од овог свеца — рече затим, милујући га по подбратку. — Ко би помислио да тако уме завртети мозак девојкама! Бога ми, Бела, пази се доцније, не пуштај га далеко од себе!</p>
<p n="SRP19140708">Бела се церила ђаволасто.</p>
<p n="SRP19140709">— Хај’те горе, на послужење — додаде госпођа. — Само, никоме да не причате о оваквој веридби. Ја ћу већ пронаћи нешто романтичније... пролеће, небо, велики празник, долазак Чедомиров у црном оделу к мени... очев благослов, прасе на ражњу...</p>
<p n="SRP19140710">Она устрча као девојчица уз двориште. У салону се запали велики лустер, а електрично звонце позва собарицу да послужи слатко.</p>
<p n="SRP19140711">— Само још фале прангије! — говорила је нова баба и певуцкала неку популарну арију.</p>
<p n="SRP19140712">— Да то није нека твоја комбинација? — рече министар кад му жена саопшти те вечери да је Илић запросио Белину руку и да је она, као мајка, дала свој благослов, па је погледа подозриво испод ока.</p>
<p n="SRP19140713">— Бог с тобом, човече — одговори Клеопатра лако. — Они се воле годину дана пред нашим носем, а ми... слепци код очију! Бела ми је сад признала све. Вели, заволела је Чедомира још чим га је видела... много јој се допала његова ученост, романтичан изглед...</p>
<p n="SRP19140714">— А он ? — прекиде је стари господин, стално неповерљив.</p>
<p n="SRP19140715">— Он јој је изјавио љубав пре него што си још постао министар... овде, у овом салону... служавка је брисала трпезарију... ти си се бакћао око новог устава. Ју, обешењаци, да ми је уши да им извучем — додаде госпођа весело — где су нашли љубав да изјављују!</p>
<p n="SRP19140716">— Слушај, Клеопатра — примети хладно Матовић. — Брак треба да је резултат слободног размишљања. Бојим се да младића није засенуо мој положај, а он на то не треба да рачуна ни колико ја. Нико у Србији није сигуран шта се сутра може десити ; нигде није тачнија она пословица да се не зна шта носи дан, а шта ноћ. Странци нас зову земља изненађења.</p>
</sample>
<sample><p n="SRP191401005">Међутим, Бела се није могла да свикне. Тешко јој је било без мајке. Није знала чиме да се позабави, да прекрати време кад остане сама. Француски језик није марила, француску кујну још мање. Пасуљ са пастрмом био је сад њен сан, а киселе паприке њен идеал. Те проклете паприке! Шта нису радили њен муж и газдарица од пансиона да дођу до њих: тражили их по пијаци, киселили сами, куповали их по оријенталским ресторанима, али никако да буду онакве какве их је госпа-Клеопатра спремала о јесени, жуте, па накиселе, с нешто бела лука. Због њих су се први пут завадили.</p>
<p n="SRP191401006">— Доста с тим паприкама! — викнуо је млади муж једном кад се вратио из библиотеке с главом пуном Ламарка, Кеплера, Њутона, Галилеа, Дрепера, Хемхолца, Спенсера, Ренана, Герхарта, Ампера, Огиста Конта и осталих природњака, философа и математичара, на основу којих је хтео решити свој проблем. — Изникнуће ми на врх главе. Једи шта ти се донесе.</p>
<p n="SRP191401007">— Ја не могу ове француске сплачине, ако ти можеш — одговарала му је млада горопадно.</p>
<p n="SRP191401008">У осталом, она је врло мало личила на оне традиционалне младе са обореним очима, које нам је оставила у спомену наша старија литература. Својих осамнаест година, колико је имала пред свадбу, провела је беспослена, размажена и више мање срећна. Она није била спремљена за живот, за борбу, за одрицање. Лака и површна, знала је живети само за своје задовољство и мислити једино на оно што је пријатно. Свога мужа сматрала је за нову играчку коју је добила и која треба да је поред ње кадгод јој се прохте. Међутим, Илић се бавио дуго ван куће. Кад се библиотека затварала, он је онда почињао своје шетње, купио је печених марона који су му грејали џеп, па лутао по Паризу без циља.</p>
<p n="SRP191401009">— Где си био? — предусретала га Бела кад се најзад вратио кући.</p>
<p n="SRP191401010">— Шетао сам, размишљао, мислио на тебе...</p>
<p n="SRP191401011">— Јест, мислио си на мене колико на смрт свога деде!</p>
<p n="SRP191401012">Свађе су учестале. Најмањи повод био је довољан да не говоре. Ћуте по неколико дана. Гледају једно друго хладно као сто, као столицу. Једном нису читав месец проговорили.</p>
<p n="SRP191401013">— Чудан народ! — говорила је газдарица својој вратарки за њих. — Постеља до постеље, па се не погледају.</p>
<p n="SRP191401014">— Des Slaves! Que voulez-vous, ma chère!...</p>
<p n="SRP191401015">Бела је наследила од оца тврдоглав карактер, па ипак је почињала прва.</p>
<p n="SRP191401016">— Чедомире?</p>
<p n="SRP191401017">— Шта је! —- одговорио би он зловољно, окренутих леђа.</p>
</sample>
<sample><p n="SRP19140204">— А шта можеш друго?</p>
<p n="SRP19140205">— Универзитет.</p>
<p n="SRP19140206">— Универзитет?</p>
<p n="SRP19140207">Младић ју је гледао својим чудним сјајним очима и као да се питао да она не тера шалу.</p>
<p n="SRP19140208">— Девојачка Школа може бити добра само као припрема. Она није довољна жени која хоће да буде на висини свога времена — одговори Вишња и погледа плашљиво у младића, па после спусти главу и доврши као по дужности : — Наша модерна жена изостала је далеко иза жена цивилизованих народа.</p>
<p n="SRP19140209">— Да. Нашем женскињу треба поуке. У округу нема више од три четири школе за женску децу. Али шта ће теби универзитет? — тврдоглаво је настојавао Остојић.</p>
<p n="SRP19140210">Девојка се осети донекле увређена, те подиже главу. Њен поглед се сусрете с младићевим. Његове очи гледале су је из својих дупља загонетно. Она признаде:</p>
<p n="SRP19140211">— Ја хоћу да се образујем потпуно, до краја, систематски. Зашто да то право имају само мушкарци?</p>
<p n="SRP19140212">— Јадно је то право, Вишња — осмехну се Радоје сажаљиво. — Наша Велика Школа зна само да фабрикује немоћне чиновнике; она од младих, паметних, поштених људи прави бедне, глупаве, непоштене канцеларијске слуге, чији је живот празан и пуст колико и она архива коју из дана у дан испуњавају.</p>
<p n="SRP19140213">У том се зачу нека псовка. Један сељак, прљав и исцепан да би га у другој земљи ухапсили, терао је своју кобилу преко оближњег моста.</p>
<p n="SRP19140214">— Погледај, Вишња, овог сељака. Он можда нема да купи друге чакшире. Али зашто их не закрпи?... Бар то не стаје ништа. Међутим, њему то не смета, он то не зна. А тај сељак то је наш народ. Он је запуштен, прост, прљав, смрдљив. Ипак, он није непоправљив. Напротив, ја сам имао прилике да се уверим да је он диван материјал, ја сам сигуран да је наш свет добра раса. Само му треба поуке. Оставимо модерне жене нека брину своје бриге, па загледајмо своје јаде. Нека наше жене науче своје људе луксузу чистоте, нека му омиле кућу више од кафане, нека подигну бољи подмладак него што смо ми. Шта ће ти боље еманципације?</p>
<p n="SRP19140215">Ишли су сад по стази посутој шљунком. Око њих се мешало засађено цвеће с дивљом травуљином. Кроз уско лишће од врба промицао је по који сунчев зрак и изливао свој бакар и злато по зеленом бусењу. Радоје је одбијао кратке димове на својој луши. Његове очи су гореле као жишка у дувана.</p>
<p n="SRP19140216">— Наш народ треба просветити. Сељака треба научити читању и писању. Треба га увести у тајне нашега доба, где човечју снагу замењују често вештина и природа. Треба му показати делом, ову државу у ствари начинити његовом. И место што му држава одузима последњи грош ради чегртања скупе и некорисне бирократске машине, треба да му га она враћа тиме што ће му осигурати безбедност у селу, олакшавати му везе с оближњом вароши и даљим пијацама, организовати сталну бригу за народно и сточно здравље, појачавати принос у пољопривреди увођењем земљорадничког кредита за набавку савршенијих справа и средстава, и у опште претпостављати, свуда где му је то место, материјалну културу нематеријалној.</p>
</sample>
<sample><p n="SRP19140413">Чедомир се врати у дубину салона, сурва се на канабе, притиште јако обе слепочнице, које су биле као да хоће да прсну, а прстима затеже косу тако да осети како му се кожа одваја од лубање. Један глас из најтамније дубине његове душе проговори узнемирено:</p>
<p n="SRP19140414">— Шта је? Шта је теби? Куд си нагао? Ти губиш главу.</p>
<p n="SRP19140415">У том, на часовнику у трпезарији изби два сата. Метални звук је одјекивао потмуло по празној одаји као нешто живо и претеће.</p>
<p n="SRP19140416">Он побеже из куће.</p>
<p n="SRP19140417">Прођоше неколико дана.</p>
<p n="SRP19140418">Илић се кајао искрено због догађаја који се десио. Избегавао је своју саучесницу. Презао је сваког тренутка да га не дочека љутито лице њеног оца или мајке и да му, уз заслужени прекор, покажу врата. Долазила му је на ум мисао да нађе старог господина, па да му каже све. За то није имао довољно одважности. Онда је мислио да напише једно писмо госпођи, одрекно им кондицију из овог или оног разлога, и вишо се не врати. То је било већ лакше. Ипак се није могао одлучити одмах и решење је остављао од данас до сутра.</p>
<p n="SRP19140419">— Сутра... сутра, а не данас — одговарао је гласу своје савести.</p>
<p n="SRP19140420">Белино понашање га је такође мучило. Једном би с њим, за столом, говорила најпријатније о разним ситницама, као са правим пријатељем, као да се ништа није десило. Други пут би се дурила без раззлога, очито га избегавала, правила двосмислене фразе, стављајући му до знања да ће га одати. Кад би се њихови погледи сусрели, њене сомотасте очи синуле би најдубљом љубавном ватром, да се одмах после замраче другим, леденим погледом, који му је јасно говорио:</p>
<p n="SRP19140421">— Ниткове!</p>
<p n="SRP19140422">Илић се ломио између тих супротности, не помишљајући на могућност да се размажена девојка игра жмурке с њим. Најзад се реши да се с њом објасни, пре него што предузме какав даљи корак. Она га је избегавала свеједнако, намерно и пркосно. Остајала је у салону тек кад има још некога. У варош, и кад би излазила, ишла је у пратњи госпа-Клеопатре. Иначе је Бела крила вешто своје маневре од других. Носила је редовно послужење кад је младић држао лекцију њеном брату, позивала га на ручак још једнако по свом обичају куцајући на врата од собе, а не отварајући их.</p>
<p n="SRP19140423">То је трајало неко време. Ваљда се девојци досади та игра, те, кад једном закуца на врата и кад рече уобичајену реченицу: „Господин-Илићу, извол’те на ручак", ошкрину полако врата, промоли главу кроз отвор и несташно додаде:</p>
</sample></samples>