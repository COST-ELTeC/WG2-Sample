<?xml version="1.0" encoding="UTF-8"?>
<samples n="SRP19040">
<sample><p n="SRP190401234">По свршеној молитви оде игуман у село. Баба Анђа га је дочекала код огњишта у кући. Од синоћне ватруштине била је у лицу сва као испијена, али тек ватра је прошла, и сад јој је било много боље.</p>
<p n="SRP190401235">Кад игуман ступи на праг, она уста, поклони се смерно и приступи му руци.</p>
<p n="SRP190401236">— Благослови, оче!</p>
<p n="SRP190401237">— Бог благословио! — одговори игуман. — А где је кнез?</p>
<p n="SRP190401238">— Изволевај, оче игумане! — одговори Анђа и примаче му троножицу, да седне.</p>
<p n="SRP190401239">— Па, ти си ме звала нешто? — рече Ђера седајући.</p>
<p n="SRP190401240">— Прости! — одговори ова. — Слаба сам, а и кућа би ми остала сама, те не могах сићи до манастира, а ваљало је да ти кажем. Онај мој ојађени брат причао ми је све, шта је тамо било. Субаша му је наредио, да нађе пошто пото Смиљу и Станојку; а он, вели, то мора учинити села ради, да га спасе глобе.</p>
<p n="SRP190401241">— А ти му ниси казала где је?</p>
<p n="SRP190401242">— Не дао Бог, оче ; али, бој се, он је сазнао од кума Мратића.</p>
<p n="SRP190401243">— Откуда Мратић зна? — запита игуман и зачуђено погледа у Анђу.</p>
<p n="SRP190401244">— Не знам; тек сам чула, кад су се баш овде дошаптавали! Ја сам била у вајату. Шапутали су нешто дуго, па тек чух, како Мратић спомену Гукош. Мене подиђоше мравци, те ослушнух боље и дочух, како му вели: „Био је у Гукошу, баш кад је хаџи-духовник доведе“.</p>
<p n="SRP190401245">— Наопако ! — викну игуман и скочи пренеражено. — Па онда?</p>
<p n="SRP190401246">— Онда поседеше још мало, обредише се два три ред ракијом, па отидоше некуд. Да сам имала кога, то бих ти јавила одмах, а овако морала сам до мало час чекати.</p>
<p n="SRP190401247">Ђери се окрете кућа. Шта сад да ради? Ако је Рупић јавио субаши, овај је до сада већ послао људе, да је доведу, и он је више не може избавити.</p>
<p n="SRP190401248">— Зло, Анђо, зло ! — рече замишљено игуман. — Тај ће нас човек најпосле све упропастити.</p>
<p n="SRP190401249">Анђа не одговори ништа; она је само ћутала и забринуто нихала главом.</p>
<p n="SRP190401250">Споља се зачу шкрипа по пртини.</p>
<p n="SRP190401251">— То је! — рече Анђа и погледа на врата, која лагано шкљоцнуше.</p>
<p n="SRP190401252">На самом прагу Рупић заста, а преко лица му пређе непријатан израз досаде, кад уз огњиште угледа и Хаџи-Ђеру. Игуман је приковао поглед у његове очи, па га не миче, те тако се Рупић мало збуни. Није марно овај задубљени поглед, који чисто до савести продире.</p>
</sample>
<sample><p n="SRP19040306">У вајату, где је лежао покојник, горука прислужено кандило, а украј њега стоји пуна чаша вина и шака пшенична зрна. То ће стајати тамо три дана и три ноћи, као понуда души, која за то време облеће око некадањег станишта.</p>
<p n="SRP19040307">— О, Милоје!</p>
<p n="SRP19040308">— Чујем, ујаче!</p>
<p n="SRP19040309">— Хоћеш ли и ти са мном?</p>
<p n="SRP19040310">— Куда?</p>
<p n="SRP19040311">— До хана. Субаша ми је поручио да дођем. Вели, има нешто да разговоримо.</p>
<p n="SRP19040312">— А шта ли то?</p>
<p n="SRP19040313">— Бој се, биће због оног крвника.</p>
<p n="SRP19040314">— Нека, ујаче, отиди ти; ја не марим тамо.</p>
<p n="SRP19040315">— То ти се баш и чудим. Клониш се човека, а он нам је већи пријатељ, него ли по који крштени.</p>
<p n="SRP19040316">— Тек Турчин је и он, па...</p>
<p n="SRP19040317">Рупић одмахну нестрпељиво.</p>
<p n="SRP19040318">— Твоја воља! А ти бар отпадни до кума-Мратића и Станојла Милетина, па им реци,' нека и они сиђу доле до хана.</p>
<p n="SRP19040319">— Добро, ујаче.</p>
<p n="SRP19040320">Милоје га испрати до вратница, а кад овај замаче подалеко, брзо се окрете, уђе у вајат, припаса силаје, узе свој и братовљев кубурњак, па их тури између листова, којима их покри тако, да су једва јабуке извиривале.</p>
<p n="SRP19040321">Докле је ово радио, његова се мајка дигла између жена, које сеђаху у кући око ватре, ушла у вајат и гледала шта чини. Милоје се окрете вратима, да изађе.</p>
<p n="SRP19040322">— Куда ћеш с тим, Миле?</p>
<p n="SRP19040323">— Па тако, најо, тек нека се нађу. Рек’о ујо, да одем куму, да га позовем.</p>
<p n="SRP19040324">— А ово оружје?</p>
<p n="SRP19040325">Милоје погледа у страну.</p>
<p n="SRP19040326">— Јаох, Милоје, зар и ти да ме уцвелиш?! Не чини зијана, не убијај мајке! — јекну старица, па, загрливши га и држећи му главу на својим недрима, поче пригушено јецати.</p>
<p n="SRP19040327">Милоје је осећао њезине сузе, како му капљу по лицу. Он полако изви главу из њезина загрљаја.</p>
<p n="SRP19040328">— Шта ти је, најо, за Бога? Ја ћу само до кума.</p>
<p n="SRP19040329">— Остави оружје.</p>
<p n="SRP19040330">— Зашто, најо? Зар као брата, без оружја?</p>
<p n="SRP19040331">— Ух тешко мени, сињој кукавици ! — хукну мајка и обореном главом спусти се на пространи кревет. Милоје је остави, изиђе у кућу, а одатле напоље, и не обзирући се на жене и снаху, која седи рушна између ових и тихо нариче.</p>
<p n="SRP19040332">Непрестана туга и јецање, што га у свакоме кутићу чује, стаде му толико тешко, да више не мога издржати. Помахнитао би, да још који часак остане у кући. Желео је да се ма где уклони, далеко од села и свега што му напомиње, да је ту јуче његов брат ходио жив и здрав, а сад га нема. Па онда осећао је да би му самоћа тако годила. Разговори о покојнику и мајчино уздисање само му раскопаваху још дубље свежу рану.</p>
</sample>
<sample><p n="SRP19040829">На троножици, уза сами оџак, на коме трепери ватрица, те благом топлином загрева ћелију, седела је Смиља. Овога пута Милоје загледа мало дубље у ово ведро лице с двема јамицама и пуначким усницама, што чисто пламте руменилом према тамној коси, коју је, због ранице на потиљку, морала расплести, те јој тако расута падаше под сама колена. Нешто од пада и несвести, а нешто од страха, што га је претрпела на згаришту куће и кад се отимала од Рама, лице јој је дошло блеђе, а у оним ведрим очима, што су онако веселом радозналошћу гледале, сад се опаж ала страва. Полудетињег израза сасвим је нестало за оно кратко време, а место тога дошао је израз већ зреле девојке.</p>
<p n="SRP19040830">Милоје збуњено обори очи. Би му некако чудновато у близини ових расплетених коса, што су као црни таласи сенчили жаркасто лице, па се губили испод вита струка.</p>
<p n="SRP19040831">А чим су они ушли, она је скочила с троножице, те их, по обичају, дочекала стојећки и смерно.</p>
<p n="SRP19040832">— Како ти је, ћери? — запита је Хаџи- Ђера брижно, па очинском нежношћу, која је чисто преображавала оно озбиљно и суморно лице калуђерево, ухвати је за подбрадак, подиже јој главу својим очима, те је помилова.</p>
<p n="SRP19040833">— Сад је добро! — прошапта Смиља и пољуби га у руку.</p>
<p n="SRP19040834">— А рана, боли ли ?</p>
<p n="SRP19040835">— Мало, али ми је отац духовник засуо нечим и привезао.</p>
<p n="SRP19040836">— Не бој се, проћи ће већ! А знаш ли ко те је избавио?</p>
<p n="SRP19040837">Девојче се мало снеби, па бојажљиво погледа у Милоја. Милоју удари крв у образе, и поче нестално зверати на све стране. Чисто би побегао, само да може.</p>
<p n="SRP19040838">— Знаш ли ? — понови игуман.</p>
<p n="SRP19040839">Девојка нерешљиво погледа у Милоја, који сав збуњен скриваше поглед у страну, за тим му приђе и саже се, да га у руку целује.</p>
<p n="SRP19040840">Милоје, као опарен, трже руку и поцрвене. Обоје стајаху једно према другоме збуњени и без речи.</p>
<p n="SRP19040841">Овај тренутак био је за Милоја толико тежак, да се није умео наћи. Чинило му се, да ће сад пропасти у земљу од неког непојамнога осећања, што му је опхрвало срце и душу и помутило сваку другу помисао, осим једне која га ни сада није оставила. Шта ће он управо овде са овом девојком, коју и није мислио да избавља, а коју не би ни избављао, само да је знао да је она?</p>
<p n="SRP19040842">У њему је кипело, таласало се и запљускивало чудно осећање, што се гибало између укорењене мржње, коју ништа не може збрисати, и неке нејасне туге не наспрам ове девојке, ни према њезиној судбини, него сасвим онако. Он је осећао тугу, што се поткрада, сам Бог зна чега ради, и дође му још мучније и теже. Поуми да се час пре уклони са овога места, па да бега далеко, далеко од неприлична састанка, али један изненадан догађај прикова га за место.</p>
</sample>
<sample><p n="SRP1904048">— Па, Гагићу, које ми добро доносиш? запита Хаџи-Ђера, кад седоше у ћелији према распаљеноме мангалу.</p>
<p n="SRP1904049">— Бој се, оче игумане, као да није све у своме реду. Долазим ти од кнеза Алексе, а био сам и код муселима, Тамо у касаби као да се нешто мути. Кнез Алекса те је много поздравио и поручио, да склониш Хаџп-Рувима, те да се што пре уклопи из Боговађе, јер Турци много сумњају на њега због некаквог бунтовничког писма, што су га ухватили.</p>
<p n="SRP1904050">— А што он сам не поручи Хаџи-Рувиму?</p>
<p n="SRP1904051">— Поручио му је једаред, али му је Хаџија одговорио: „Сад нека бега Алекса, а ја нећу више. Не зна, вели он, како је то потуцати се по туђини“.</p>
<p n="SRP1904052">— Тако и јесте ! Алекса добро зна, да оно писмо није писао Рувим, а зна и то, ко га је писао; па што је онда потворио Турцима на Рувима. Мислио је, да ће Хаџија вековати у Светој Гори; па сада, ето белаја!</p>
<p n="SRP1904053">— А муселим опет разбира о теби.</p>
<p n="SRP1904054">— О мени ? — запита Хаџи-Ђера, и његов изразити поглед чисто зарони у дубину душе Гагићеве.</p>
<p n="SRP1904055">— Распитује, шта радиш овде у манастиру, налазиш ли се с Хаџи-Рувимом и састајеш ли се са оборкнезом Бирчанином?</p>
<p n="SRP1904056">Хаџи-Ђера замишљено пропушта између прстију зрно по зрно својих бројаница. Претурао је по памети, зашто ли то муселим распитује. И ма да није могао пронаћи дубљих разлога, ипак га је узнемиривала помисао, да муселим није то питао тек онако, разговора ради.</p>
<p n="SRP1904057">— А није ти још што напоменуо ?</p>
<p n="SRP1904058">— Није, већ ако не разбира зато, што се по касаби зуцка, као да оборкнез неће више да купи хараче. Вели, да је поручио Фочићу, како сиротиња не може више да плаћа.</p>
<p n="SRP1904059">— Црни дани! — уздахну Хаџи-Ђера. — Знају Турци, да им ни Бирчанин ни Алекса не могу ништа, докле год се ви сами давите међу собом. Знају, мој Гагићу, само што не знате ви, који потуристе образ, пљунусте на крст, па се кољете као сатанска деца.</p>
<p n="SRP1904060">На овај прекор Гагић обори очи и поче дланом трљати преко колена, као човек, који се збунио ненадним обртом разговора.</p>
<p n="SRP1904061">— Тако ти је то. — продужи игуман и замишљено џаркаше по ражарену мангалу. — Жалимо на горку судбину, кукамо за изгубљеном слободом и проклињемо издајника Вука, а ми, ево, издајемо самога Христа. Зовемо се браћа, крстимо се Христовим знамењем, а газимо све оно, чиме нас је запојио и ради чега је на крсту пострадао.</p>
</sample>
<sample><p n="SRP190401128">— Хоћеш да вам скинем глобу с врата?</p>
<p n="SRP190401129">— Аман! — узвикну Рипић и још се дубље сави.</p>
<p n="SRP190401130">— Добро, али и ти мораш нешто урадити. Хоћу да пазиш и да ми редом побројиш све оне, којима Ђера одлази и који њему долазе.</p>
<p n="SRP190401131">— Хоћу, ага!</p>
<p n="SRP190401132">— Па онда, да ми најдаље за десетину дана разабереш где је Смиља.</p>
<p n="SRP190401133">— Хоћу, честити ага! — одговори Рупић понизно. — Само нас курталиши ове беде.</p>
<p n="SRP190401134">— А Станојка?! — запита ага ненадно и оштро погледа, да му не умакне ни један израз Рупићева лица.</p>
<p n="SRP190401135">Рупића такну ово питање. Он се, додуше, већ измирио с помишљу, да је и његова снаха то исто што и остале рудничке младице и девојке, али је бар хтео да се чини свему невешт, као и да не види. Зато се чисто збуни и обори очи земљи.</p>
<p n="SRP190401136">— Она баш хоће да иде на Рудник као и остале.</p>
<p n="SRP190401137">Рупић га зачуђено погледа.</p>
<p n="SRP190401138">— А ја сам хтео да је и овога пута сачувам, да не иде тамо.</p>
<p n="SRP190401139">— То би ме, ага, баш избавило бруке, — одговори Рупић, муцајући од стида.</p>
<p n="SRP190401140">— Ама, она сама хоће па Рудник!</p>
<p n="SRP190401141">Рупић се убезекну. Сад баш није разумео ништа од свега, те се тако све више збуњивао.</p>
<p n="SRP190401142">— Где је! — запита ага по кратком ћутању.</p>
<p n="SRP190401143">— Ако ти, ага, не знаш, ја ћу ти још мање знати. Како је синоћ отишла теби, још се није вратила.</p>
<p n="SRP190401144">Џинић га погледа сумњиво.</p>
<p n="SRP190401145">— Море, Рупићу, пази шта говориш !</p>
<p n="SRP190401146">— Не знам, ага, среће ми!</p>
<p n="SRP190401147">— Да је није Милоје вратио?</p>
<p n="SRP190401148">— Милоја нема у селу од јуче. Пратио сам га у Зворник, да покупује нешто стоке.</p>
<p n="SRP190401149">Џинић одмахну главом и замисли се.</p>
<p n="SRP190401150">— Е, кнеже, тако не може остати. Станојка је твоје чељаде, и ти мораш знати где је!</p>
<p n="SRP190401151">— Ама, она је синоћ амо пошла, — одговори Рупић. — Видео сам је, кад је дошла до онога избрешка, па....</p>
<p n="SRP190401152">Овде запе пред неком мишљу, која му сукну кроз главу.</p>
<p n="SRP190401153">— Па? — запита ага, а једнако га мери оним погледом.</p>
<p n="SRP190401154">— Нигде није могла отићи мањ у манастир.</p>
<p n="SRP190401155">— Хаџи-Ђери?</p>
<p n="SRP190401156">— Ја! Њему све жене трче, кад их ма шта уплаши, па, бој се, и она је тамо отишла.</p>
<p n="SRP190401157">— Дина ми, скупо ће ми платити, ако је он прикрио. Иди из ових стопа и сазнај.</p>
<p n="SRP190401158">Рупић чисто отхукну, кад се нађе на оној чистини пред ханом. Радовао се што је успео, да бар за неко време отклони глобу од села, а осим тога и зато, што му се указала прилика, да још више Гагићима напакости. У силној мржњи према овима није било ничега, чега се не би латио, само да њима нахуди.</p>
</sample></samples>