<?xml version="1.0" encoding="UTF-8"?>
<samples n="SRP19040">
<sample><p n="SRP19040879">Хаџи-Ђера сео крај оџака, склопио обе руке међу колена, па тако замишљено гледа кроз прозорчић у онај последњи зрачак, што још једном затрепта над кулама рудничке тврђаве. Бегунце је још за видела испратио и тако је сад сам у својој ћелији.</p>
<p n="SRP19040880">Овако усамљен прибира у памети догађаје овога дана, а осим тога мисли и на оно што се сутра може десити, кад Шаћир-ага дојури у село. И што год дубље рони у ове мисли, све му се црње и црње пред очима представља. На душу му се свалио тежак терет, а мисли, што преплећу, унеше читаву забуну. До мало час био је весео, али сада, кад је остао сам, започе осећати, како је још врло далеко од онога, о чему је толико сањао. Зар ће овај догађај измирити крваву заваду ? Зар осим Милоја није ту још и Рупић, који му највише смета, а он је и глава у селу, и од њега много што шта зависи ; па да Моравчани учине ма шта мимо његове воље ? Па онда, ко зна шта све може Рупић урадити сутра, било због страха или због оне претње, са које га Милоје у мало не уби. Па баш и кад би оћутао, зар неће одати све, па и њега, ако је Суља само познао Рамова убицу? Одаће, нема сумње, само да сачува свој живот.</p>
<p n="SRP19040881">И глава игуманова клону на груди. Из дубине душе поче осећати, како је и тешко и стрмо, кад се пође путем Божјим, којим он ступа. Већ сутра дан окривиће можда и њега, одвешће га на Рудник, па за дан два слетаће над његовом главом руднички гаврани; он ће погинути, а његово стадо и по његовој смрти крвиће се и гложити до своје истраге.</p>
<p n="SRP19040882">Хаос, што му се витла у глави од оваквих мисли, све га више заноси и буни, па, ма да се отима, да чим било ублажи тако кобне и црне мисли, те да се, колико толико, оснажи, ипак под утисцима ових мисли, које слетаху једна за другом, поче све већма малаксавати.</p>
<p n="SRP19040883">Мртва тишина, што се разастире око њега, и оно тихо пуцкарање у оџаку, повуче га још дубље. Он превуче руком преко врела чела, дубоко уздахну и прошапута:</p>
<p n="SRP19040884">— Буди твоја воља!</p>
<p n="SRP19040885">За тим се диже, метну камилавку и уђе у цркву.</p>
<p n="SRP19040886">Увек, кад год му је ваљало да се прибере и оснажи, да укрепи срце и душу, Хаџи-Ђера је улазио у цркву, па је у тишини и молитви пробављао по читаве часове. И за чудо, после сваке молитве враћала би му се присебност, а дух се толико сталожио и укрепио, да је из храма излазио освежен и спокојан и увек с много ведријим мислима, него ли што је у храм улазио.</p>
</sample>
<sample><p n="SRP19040635">Наста ћутање ...</p>
<p n="SRP19040636">Рупић оборио главу, а на лицу, које је и сада усплахирено, трепери свака жилица. Анђа се наслонила уза зид, па, одлучна и мирна, приковала поглед у брата, као да би хтела рећи: „Хајде учини!“ Станојка стоји насред куће и страшљиво погледа то у свекрву то у Рупића. Најзад овај диже главу и мрачним погледом премери сестру.</p>
<p n="SRP19040637">— Па сад?...</p>
<p n="SRP19040638">Анђа га само одлучно гледа и не одговара.</p>
<p n="SRP19040639">— И ми сви да пострадамо због њега?</p>
<p n="SRP19040640">— Нека пострадам ! — одговори Анђа. — Нека ме растргну коњима на репове, само он да се сачува.</p>
<p n="SRP19040641">Рупић је чудно погледа. После забуне од сестриних речи и сам је почео осећати, да ће пренаглити, ако пре времена ода. Али у колико је то осећао, у толико му сад више поче искрсавати слика игуманова, који му одведе сестрића. У њега се почела увлачити нека нејасна слутња, да је у сав овај посао уплетен и сам игуман, а нарочито га то уверавало, што баш сада, кад је Милоје убио Рама и спасао Смиљу, он правда Гагића, а оно убиство товари на леђа субаши.</p>
<p n="SRP19040642">И сав јед и жестина, што су се комешали у души после оног сукоба са сестрићем, пређоше на игумана. Сад му се учини све јасно: и онај разговор после сахране Миланове, и онај састанак с Гагићем, па онда и оно Милојево одупирање да иде с њим Џинићу, и његов одлазак на Љиг баш онда, када ће Рамо пронети Гагићеву Смиљу. Сви ови догађаји сплетали су се и преплетали у његовим мислима, па су га све више утврђивали, да је Хаџи-Ђера увукао потајно његова сестрића у своје замке, а овај је све то крио од њега. И то га у помам доведе. Сад више није ни мислио о Милоју. Хаџи-Ђера постао је чвор овога сплета. а мржња, што је мало час букнула на сестрића, налете као бујица на игумана.</p>
<p n="SRP19040643">— Шта си се узјазбила ту, те бленеш! — дрекну на Станојку, која још једнако стоји насред куће.</p>
<p n="SRP19040644">Станојка се ужурба и потрча огњишту, те тамо поче нешто радити.</p>
<p n="SRP19040645">Рупић се диже и пође.</p>
<p n="SRP19040646">—- Оде ли? — запита Анђа, а једнако га мери оним погледом.</p>
<p n="SRP19040647">— Идем до кума Мратића, — одговори Рупић, не погледајући је.</p>
<p n="SRP19040648">Кад изађе из вајата, Анђа обори главу на прса, па тако оста неко време. Очевидно борила се само собом.</p>
<p n="SRP19040649">— О, снахо!</p>
<p n="SRP19040650">— Чујем, најо — одазва се Станојка.</p>
<p n="SRP19040651">— Деде, ћеро, привуци ми овај губер, те ме покри; нешто ме зима ломи, — рече Анђа, па се спусти на пространи кревет.</p>
</sample>
<sample><p n="SRP190401186">Па је готово довуче до кута, где трепери кандило над почађалом иконом. Зграби са стола крстић од кипариса, опточен сребрним жицама, и диже га према њој.</p>
<p n="SRP190401187">Забезекнута старица овим ненадним покретом, збуњено је гледала у лице игуманово, које у плахом узбуђењу дрхташе.</p>
<p n="SRP190401188">— Заклињем те! — узвикну силним гласом, који јој одјекну у ушима као глас ненадне олује. — Заклињем те знаменијем часнога крста и овога и онога света, не одаји кћери, не губи душе! Јер одаш ли њу, ти си издала -Христа Спаса, издала си душу своју и своје деце сотони, и ти ћеш се у љутим мукама и горком уздисању савијати, али ће се срце Божје оглушити о тебе, као што си се и ти оглушила о њега, а двери небесне биће затворене за тебе. Бићеш проклета, трп пут проклета!</p>
<p n="SRP190401189">Необична страва заталаса старичино срце, слушајући клетву, што се, као громовити пролом, разлегала са игуманових усана. Павле и Ђура устали, снимили фесове и скрушено ником поникли. Гагићка запањено гледа то у плаховите очи игуманове, то у свето распеће, по чијем оптоку светлуцају тајанствени зраци бледа жишка.</p>
<p n="SRP190401190">— Целуј ! — узвикну игуман, а глас му зазвони као глас вапијућега с Витаваре.</p>
<p n="SRP190401191">Старица се не маче. Скамењена и запрепашћена, она само гледа у игумана, који јој у овоме часу дође сасвим друкчији, не као увек, већ као човек са онога света.</p>
<p n="SRP190401192">— Целуј Господа! — понови игуман.</p>
<p n="SRP190401193">Старица задрхта... У души јој се поче потајно разведравати, а што је више гледала у оне резотине, које означаваху лице Распетога, то се разведравање све већма бистрило! Срце јој затрепта, као кад осети, да му долази жељно ишчекивани; по њему се разли материнска благост и мекота, она се смерно прекрсти, дубоко поклони и целива.</p>
<p n="SRP190401194">— Тако ти Бог помогао и овога и онога света, - како ни ти ни твоја кћи не издале име Христово!</p>
<p n="SRP190401195">— Амин! — одговорише Павле и Ђура, па се и они прекрстише и дубоко поклонише пред светим знамењем и Хаџијом.</p>
<p n="SRP190401196">А у томе часу осети Гагићка, као да је невидовна сила прикова за оно знамење, а у исти мах као да је, са онога крста, озари чудан зрачак, који је обасја надом на спасење и окрепи, да своју и кћерину душу сачува од вечне пропасти. Усне јој почеше шапутати молитву, а онда, још плачна, али тек прибрана и охрабрена, приступи игумановој руци, те је целива.</p>
<p n="SRP190401197">Споља се зачу тихо куцање, а одмах за тим отворише се и врата, на која се појави Рупић. Он је дошао пред ћелију баш онда, кад је игуман стао да заклиње Гагићку, те тако је могао реч по реч разабрати, а да и не приклања ухо вратима.</p>
</sample>
<sample><p n="SRP19040806">Кад Станојка навуче још преко свега одела и подужи зубун, што јој допираше до самих колена, те тако покри њиме и сукнену сукњу, проткану јасно црвеним шарама, како се то носи у овим крајевима, она приступи свекрвиној руци.</p>
<p n="SRP19040807">Анђа тужно погледа ову младицу, из чијег лица и целе појаве избијаше необична свежина невестинске лепоте и снажна здравља. У подгрлац јој дође да се угуши, очи јој се наводнише, и она загрли снаху, привуче је на своја недра, па онда поче над њом нарицати.</p>
<p n="SRP19040808">Станојка је ћутала, а кад јој и самој навреше сузе, ископча се полако из њезина загрљаја, па онда изађе клецајући напоље. Лагано, као осуђеник кад полази кобноме месту, тако је и она измицала из ове куће, која не беше у стању да је заштити. Свеж поветарац пирка озго с Рудника, па се дотиче запламтелих образа, врела чела и очију, које у грозничавој ватри горе; а у глави је осећала необичну тупост, као да је тамо утиснут комад тешке стене, па је запречио све. Страхом отупела, није више умела ни мислити. Једино што је осећала још, било је срце, ко је би од времена на време затрептало, те је опоменуло, да је она сада сама, без помоћи, да мора онамо, камо и остале већ давно одоше, да образ изгубе.</p>
<p n="SRP19040809">На избрешку, с кога се слазило у подужу узину, у којој је субашина кула и хан, заста, да се пребере и одахне. Десно, у страни, пружа се густа шума, која као подужи језик пресеца ову дубодолину, а одмах за њом назире се дрвени кров манастира, над којим се скромно издиже малени крстић, колико тек да обележи светињу. На левој страни од овога избрешка дизао се у долини двоспратни хан, с пространим чардаком, који паше цело лице зграде. Многи прозори на хану, што се одовуда црне, као дупље у стени, гледају у њу, те јој се чини као да је посматра стоти ну очију. Из пространа димњака извија се плавичаст дим. Пред ханом стоји неколико сељака, а тамо, уза сами хан, из поткивачнице допиру тупи удари чекића, којим снажни налбантин, са засуканим рукавима, поткива коња неком јаничару.</p>
<p n="SRP19040810">И тај хан с многим прозорима, с гомилицом сељака, налбантином што узмахује чекићем и таластастом околином као да се купају у необичној јасној белини сунчеве светлости и снежна сребра.</p>
<p n="SRP19040811">И њој ваља сада сићи тамо, проћи поред оне гомилице и ући у хан, баш у она врата, што јој одавде изгледају као нека чељуст, што се разјапила, па очекују само њу, да се склопе и да је занавек прогутају. А што је најстрашније, она није имала куда више; морала је својевољно ући у јазбину, што јој тако личаше на чељуст у аждаје.</p>
</sample>
<sample><p n="SRP1904071">— Тако је, хаџи-духовниче; али, бој се, то ћеш тешко успети. Рупић није од тога соја.</p>
<p n="SRP1904072">— Мораће, мораће! Ово се више не може поднети. И Рупић и сви његови ваља да чују зарана баш из твојих уста, да ниси крив смрти Милановој. Грехота је чекати још коју жртву.</p>
<p n="SRP1904073">Гагић сумњиво одмахну главом, али не одговори ништа. Хаџи-Ђера позва искушеника и посла га Рупићу, да га одмах позове. Мада је Гагић желео, да се прекине распра, ипак се узнемири. Беше му непријатно, кад помисли да ће се после толикогодишњега избегавања опет погледати. Две крвничке куће, што се тако мрзе и једна другу сатиру, да се наново састану! Да је ма ко други овако покушао, он би одлучно одбио, не би пристао, да баш од њега потекне измирење, али замерити се игуману, па још хаџији, из чије руке прима свето причешће, из чијих уста чекује опроштај на исповести, био би највећи грех. Зато се није ни усудио да се утече у његову реч, ма да му се смркло пред очима на помисао, шта ће од срамоте, ако Рупић одбије понуду.</p>
<p n="SRP1904074">Не прође ни пола сахата, а на ћелијска врата неко закуца. На прагу се појави Рупић. Кад угледа Гагића, који га у томе часу испод очију промери, он за часак заста, а преко широка лица пређе га бледило.</p>
<p n="SRP1904075">Игуман се поздрави с њим и понуди га да седне. Ма да је Рунића овај састанак немило такнуо, он ипак седе према Гагићу. Као и овоме, тако је и њему за силавом просијавала јабука од пиштоља. — Сви су ћутали.</p>
<p n="SRP1904076">— Ти си ме звао, хаџи-духовниче? — рече Рупић, а глас му чисто дрхти с потајна узбуђења.</p>
<p n="SRP1904077">— Јесам, Рупићу; звао као и овога овде, као слуга Христов, који ће за све вас тамо одговарати.</p>
<p n="SRP1904078">— Па ... посао ме чека ... Тек само допадох, да чујем, — одговори Рупић, гледајући косо у страну.</p>
<p n="SRP1904079">— И ово је посао, зашта те дозвах под кров ове светиње. Пре него ли пођем онамо, пред онога који ће нам свима судити, хоћу да вас саставим, да се погледате очи у очи, да сазнам ко уби Милана.</p>
<p n="SRP1904080">— Зато ме ниси морао звати. Ето ти тога, нека ти он каже.</p>
<p n="SRP1904081">— Ни ја, нити ико од мојих! — одговори Гагић. — Смем се заклети.</p>
<p n="SRP1904082">Рупић плану и као помаман скочи с троножице. Од силног узбуђења тресле су му се уснице. Очевидно се опажало како се савлађује. Окрете се игуману:</p>
</sample></samples>