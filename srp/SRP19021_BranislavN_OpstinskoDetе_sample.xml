<?xml version="1.0" encoding="UTF-8"?>
<samples n="SRP19021">
<sample><p n="SRP19021524">— Хвала ти, господине! — обојица ће у једак глас, а наишле им на очи сузе од милине.</p>
<p n="SRP19021525">— Дакле, послушајте ви мене што ћу вам казати! — вели капетан.</p>
<p n="SRP19021526">— А да кога би другог ако нећемо тебе послушати, господине! — одговори му поп.</p>
<p n="SRP19021527">— Е, — вели капетан — држите ви то дете код вас, као општинско дете, као сироче; па кад одрасте лако је онда.</p>
<p n="SRP19021528">— Тако је, господине!</p>
<p n="SRP19021529">— И ову жалбу што сте ми је донели, ево, понесите је натраг, поцепајте је. Нећу ни да је заводим, боље је нек нема трага у архиви о томе детету.</p>
<p n="SRP19021530">— Боље је! — одговарају обојица убеђено.</p>
<p n="SRP19021531">— Па овај, — додаје капетан — немојте заборавити да сте ми били у рукама и да сам могао, да сам други човек, да вам наваљам беду на врат које се не би мајци лако опростили. Али нисам хтео, а ви немојте то да заборавите!</p>
<p n="SRP19021532">— Како да заборавимо, господине! — одговори кмет умиљато и слатко као што он већ уме.</p>
<p n="SRP19021533">— Е, тако, видиш, — вели капетан — па ’ајд сад идите!</p>
<p n="SRP19021534">Они се још једанпут захвалише и поклонише се пет-шест пута, па пођоше. Кад су били на вратима, капетан још једном добаци:</p>
<p n="SRP19021535">— Па немојте сад, чим пређете праг, да заборавите да сам вас спасао једне велике беде!</p>
<p n="SRP19021536">Они се још једанпут осврнуше и убедише капетана како то никад, никад неће заборавити, а затим се из среске канцеларије упутише у механу, где су одсели, али успут нити проговорише једно с другим нити се погледаше.</p>
<p n="SRP19021537">Пре но што су поп, кмет и дућанџија улегли у дотичну варош застали су да се договоре, како ће и шта ће. Прво и прво, било је потребно да се реши ко ће унети дете у варош. Поп га тек није могао унети, а, Бога ми, нису пристајали ни кмет ни дућанџија. После подуже препирке решише да поп узме дете и да га сакрије под мантијом.</p>
<p n="SRP19021538">Друго је питање било, шта ће с дететом док они оду капетану. Ту решише, да поп и кмет оду, а дућанџија да остане у кафани и да чува дете. Купише успут још и једно шише млека и једну дрвену кашичицу, како би приранили дете ако би заплакало.</p>
<p n="SRP19021539">Решише још да дете крију као змија ноге, како не би по вароши пукла брука, па стога одмах, чим уђу у кафану да узму једну засебну собу и да се увек изнутра закључавају, како не би ко наишао.</p>
</sample>
<sample><p n="SRP19021692">Сирота жена виде и сама да ће тако бити, па престане да плаче и окрете се мени па поче да се извињава:</p>
<p n="SRP19021693">— Извините, молим вас, то је погрешка.</p>
<p n="SRP19021694">— Ништа, ништа — велим ја — извините ви мене!</p>
<p n="SRP19021695">— Не, али ја сам се осрамотила, ви сте стран човек...</p>
<p n="SRP19021696">— Па ви сте страног човека и чекали, нисте ваљда вашег мужа?</p>
<p n="SRP19021697">— То јесте — рече она промукло — али... то је један мој пријатељ из детињства. Ах, ужасно, ужасно... па онда, молим вас, бар с ким сам имала част, ко сте ви?...</p>
<p n="SRP19021698">— Знате, госпођо, за вас није тако важно ко сам ја колико шта сам ја.</p>
<p n="SRP19021699">— Ви?</p>
<p n="SRP19021700">— Да ја, а ја ћу вам то искрено рећи; видите, ја сам лопов.</p>
<p n="SRP19021701">Сирота жена загрцну се, па онда јој груну поток суза и поче да дршће као рањена кошута, а заби главу у јастук те не сме да је дигне.</p>
<p n="SRP19021702">Пустио сам је мало да плаче да је прође страх, па онда јој сасвим мирно и тихо рекох:</p>
<p n="SRP19021703">— Немојте се плашити, ја сам сасвим миран и добар човек, ја једино што волим паре.</p>
<p n="SRP19021704">— Немам, немам, немам — пишти она, а не диже главу са јастука.</p>
<p n="SRP19021705">— Та није да нема, има; знате оно мало пара у фијоци!</p>
<p n="SRP19021706">Она скочи као опарена, па писну:</p>
<p n="SRP19021707">— Ја ћу да вичем за помоћ!</p>
<p n="SRP19021708">— Извол’те, молим вас — рекох ја врло љубазно — зашто не! Доћи ће ваша ‘свекрва, ја ћу јој признати да смо се врло слатко љубили и грлили. Зашто да јој не признам, признање увек служи као врло велика олакшавна околност.</p>
<p n="SRP19021709">Госпођа Ленка виде да је ухваћена у све четири, па, немајући где, диже се и седе у кревету. Кад дама седи срамота је било да ја лежим па се дигох и ја, и тако „инглиже”, седећи у кревету, настависмо разговор.</p>
<p n="SRP19021710">— Па добро шта хоћете ви, говорите? — рече она одлучно.</p>
<p n="SRP19021711">— Та ништа, забога, оно мало пара из фијоке!</p>
<p n="SRP19021712">— То не, то вам не могу дати, то би значило да ја покрадем свога рођеног мужа.</p>
<p n="SRP19021713">— Боже мој, а зар га нисте мало пре покрали кад сте мене пустили у кревет?</p>
<p n="SRP19021714">Она бризну опет да плаче и ваљда би дуго плакала, али се чу из друге собе како се свекрва промешкољи у кревету. Она ми брже метну руку на уста.</p>
<p n="SRP19021715">— Пст! — учини.</p>
<p n="SRP19021716">— Та ћутаћу ја врло радо, али је крајње време да свршимо нашу погодбу.</p>
</sample>
<sample><p n="SRP190211847">Како је било све у реду, то крете Сима на аудијенцију министру, где је одиста успео и онај шушумига добио службу.</p>
<p n="SRP190211848">Тако се Симина слава постепено ширила. Најпре је почео рад у непосредном комшилуку, па онда даље, па све даље, док једнога дана не дође до госпа-Маре један човек чудна изгледа. Прљав и неизбријан, у сомотском капуту и чудно живих очију. Он објасни госпа-Мари да је вештак који зна да гута ватру, вино да претвара у воду и воду у вино и свакојака друга чуда да чини. Кад се госпа-Мара запрепасти и неверице га погледа, он извади из џепа један сребрн дводинарац, стави јој га на длан, рече некакву реч и дводинарац уједанпут нестаде.</p>
<p n="SRP190211849">Госпа-Мара се запрепасти тој вештини непознатог човека и боље му легитимације није требало. Кад је на тај начин стекао поверење њено, он јој објасни и ко је и зашто је дошао.</p>
<p n="SRP190211850">— Ја сам Илија Божић, први српски вештак. Гутам ватру, претварам вино у воду, лајем као пас, маучем као мачка — и он настави да ређа све своје вештине, а кад то заврши он рече да је сутра Марков-дан, велики црквени празник код цркве Светог Марка, и да је он саградио нарочиту шатру где ће се продуцирати, али му је потребно једно дете, за једну сасвим нову тачку програма.</p>
<p n="SRP190211851">— А шта би ви радили с њим? — упита радознало и престрављено госпа-Мара, бојећи се да овај волшебник не претвори Симу у јаре или тако нешто.</p>
<p n="SRP190211852">— Детету неће ништа бити. Имам једну нову сензациону тачку, у којој ја из јајета излежем дете. Ето само зато ми треба. Платићу вам десет динара за дан кирије и добићете једну бесплатну улазницу.</p>
<p n="SRP190211853">— Знам, ал’ да ми дате реверс на дете! — рече госпа Мара, која је сад већ научила на тај нови ред да не даје дете без реверса, те, пошто вештак и на то пристаде, утврдише погодбу.</p>
<p n="SRP190211854">Марков-дан је велики београдски празник. Тога се дана уортачи храм Господњи Светога Марка са панорамџијама, циркужџијама, бурекџијама, бозаџијама, кесарошима и свирачима и направе такав џумбус на Таш-Мајдану, да је то просто једна милина видети и чути. Други храмови београдски прослављају много тише и скромније своју црквену славу, али овај храм, ваљда зато што је чувар гробља, куће мира и тишине, сматра да треба једанпут годишње и мртваци да се провеселе, и направи такву џеву по гробљу да мртваци, ако се баш и не дигну да заиграју у колу, а они се бар преврну или помере у гробу, а то је довољно успеха од стране цркве.</p>
</sample>
<sample><p n="SRP19021462">— Ама зар не можеш ти, ћато, да удесиш некако — домишља се кмет — па да капетан не изокрене него узме ствар законски.</p>
<p n="SRP19021463">— Па оно може — теши их ћата — по мени може. Ја кад му напишем жалбу не може је он окренути.</p>
<p n="SRP19021464">— Е, па што се онда прибојаваш? — пита дућанџија.</p>
<p n="SRP19021465">— Не прибојавам се ја за мене, него велим, некако јаче поткрепити ствар.</p>
<p n="SRP19021466">— Па лепо, ћато, брате, и да је поткрепимо само нас научи како?</p>
<p n="SRP19021467">— Ја велим — наставља ћата после кратког размишљања — да са жалбом оде одавде капетану онако као нека депутација грађана.</p>
<p n="SRP19021468">— Сасвим — прихвата брзоплето кмет — ето поп нека води депутацију.</p>
<p n="SRP19021469">— Ја велим — брани се поп — да се ја не мешам у то. Друга је то ствар кад би депутација ишла због кречења цркве, на пример, па да је ја предводим. Овако, најбоље би било кмет као грађанин, онако у име целокупног грађанства.</p>
<p n="SRP19021470">— Ама ’де ћу ја? — брани се и кмет.</p>
<p n="SRP19021471">— Е, па ’ајде, ви ћете као за крштење, па ће депутацију да предводи Радоје Крња! — пресече их ћата и они се сви пред таквом могућношћу престравише.</p>
<p n="SRP19021472">— Право кажеш! — прихватише сви у један глас.</p>
<p n="SRP19021473">— Него ћете сва тројица, овако како сте, да се дигнете сутра са првом зором па у варош. Други да пође не би ваљало.</p>
<p n="SRP19021474">— Ама зар баш мора да се иде! — почеша се поп за уветом.</p>
<p n="SRP19021475">— Право да ти кажем, попе, мора! — одсече ћата. — Друкчије је то кад се лично жалите; не може онда ни капетан тек онако преко колена да реши!</p>
<p n="SRP19021476">Промислише, промислише мало, па увидеше да друкче не може бити него тако како каже ћата. Договорише се све што ће и како ће, па оде свако својој кући да се спреми за пут, а ћата оста да напише акт.</p>
<p n="SRP19021477">А кад сутрадан свану зора, три путника кретоше из села, пажљиво избегавајући да њихов одлазак не падне сељанима у очи. Носили су собом, разуме се, и акт суда бр. 151 са грешним Милићем који сад већ и по трећи пут путује као прилог уз акта.</p>
<p n="SRP19021478">Са овим несрећним прилогом највеће су муке видели док су промакли кроз село, јер је поп морао прилог да сакрије под мантију, а после већ, кад су измакли, сви су се одреда мењали носећи га.</p>
<p n="SRP19021479">Тако и стигоше на домак дотичној вароши, после дужег путовања.</p>
</sample>
<sample><p n="SRP190211247">Ја: Тако ми неба, ја видех свој рубац у његовој руци. Ја сам видео рубац кад се изркнуо у њега.</p>
<p n="SRP190211248">Перса: Уби ме сутра, а остави ме сад с миром да спавам.</p>
<p n="SRP190211249">Ја: Не противим се!</p>
<p n="SRP190211250">Перса: Само још по сата.</p>
<p n="SRP190211251">Ја: Делом се само могу опростити сумње.</p>
<p n="SRP190211252">Перса: Допусти ми бар да се помолим Богу!</p>
<p n="SRP190211253">Ја: Касно је!</p>
<p n="SRP190211254">... И сад, као млетачки црнац, сунем дивљачком снагом на кревет, дочепам је и почнем је тући како није извукла батине још од рођења. Кад сам је испребијао као мачку, ја пођох и на вратима се још једном уставим да искажем Јагове речи: „Ван куће ви сте слике, у соби звонца, мачке у кујни, светице у јадању и пренемагању; кад вас увреде, онда сте ђаволи, газдинство вам је играчка, а домаћице сте само у постељи!... Ви устајете на игру, а лежете у постељу да радите!”</p>
<p n="SRP190211255">И с тим речима одох од куће да наставим пиће, јер ме је друштво чекало.</p>
<p n="SRP190211256">Кад сам сутрадан дошао, ње није било код куће, а није ни њених ствари. Одселила се код Паје писара!</p>
<p n="SRP190211257">Интригант заћута, јер је завршио причу о својој језовитој трагедији. После дужег ћутања он испи чашу и додаде:</p>
<p n="SRP190211258">— Да, живот је вечна загонетка, господине!</p>
<p n="SRP190211259">Тома је био под утиском велике и класичне трагедије, коју је интригант тек завршио, кад се кафанска врата отворише и уз жагор уђе читава гомила нових гостију. То су били управитељ, госпођица Ленка, још једна „наивка”, први љубавник и још два грађанина који ће платити цех. Чим уђоше и спазише Тому, они се почеше гуркати и смејати, а грешни Тома, који је уз причу интригантову мало одахнуо после тешке невоље, виде опет сву своју трагедију, те поцрвене и обори главу.</p>
<p n="SRP190211260">Друштво заузе један повећи сто и она два грађанина одмах наручише вино и кафе. Разуме се да се није остало само при гуркању и смејању, већ уз прву чашу вина почеше да падају и вицеви на рачун Томин. Нико их није њему лично упућивао, али су говорили тако гласно да му се свака реч забадала као нож у срце.</p>
<p n="SRP190211261">— Море да је подојио и успавао дете, па је изишао мало у кафану! — почео је комичар паљбу.</p>
<p n="SRP190211262">— Море нека благодари Богу што нисам хтео да узнемиравам публику, иначе би се он под мојим шакама још једанпут породио и то би породио — близанце! — додаје управитељ.</p>
<p n="SRP190211263">— Не би родио него би побацио! — додаје управитељка.</p>
</sample></samples>