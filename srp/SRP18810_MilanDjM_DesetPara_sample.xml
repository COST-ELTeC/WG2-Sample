<?xml version="1.0" encoding="UTF-8"?>
<samples n="SRP18810">
<sample><p n="SRP18810142">— Око чега тако? упита га један од гостију.</p>
<p n="SRP18810143">— Жандар нашао једно дете на улици, које не зна чије је; довео га у полицију а оно плаче хоће да свисне; не уме да каже чије је, ни одакле је. Међу тим, кад је улицом ишло, носило је у рукама новине на којима је била адреса оца његовога; али жандар, узевши дете, одузео му те новине и метнуо себи у џеп, па се и сам мучи да дозна чије је дете, а не сећа се да загледа у те новине.</p>
<p n="SRP18810144">Докле се ту образумисмо, мука ме спопаде. Најпосле дете посласмо оцу; али чини ми се нема никога код куће.</p>
<p n="SRP18810145">Кад полициски писар доврши своју причу о детету-находу, пред гостионицу дође, и за особити сто заседе једно одабрано друштво. То беху све млади људи у свечаном црном оделу, и младе жене и девојке с најлепшим накитом.</p>
<p n="SRP18810146">Докле пивоноше доношаху пиво пред те нове госте, дотле неко из дружине, иза другог стола, упита!</p>
<p n="SRP18810147">— Е, како би у сватовима! Проведосте ли се лепо?</p>
<p n="SRP18810148">— Врло лепо! одговори један за све.</p>
<p n="SRP18810149">—- До сад смо играли, рече једна госпа.</p>
<p n="SRP18810150">— Прођите се, рећи ће намрштено друга: — само једно гурање.</p>
<p n="SRP18810151">Уз те речи нови гости натезаху пивске чаше, као да су још од по дне ожеднели.</p>
<p n="SRP18810152">Међу тим музика свира да се ваздух тресе. За људе који се у хармонији не разумеју, или у којих живци нису тугаљиви, она је нека наслада. Али они који имају злу навику што год мислити или радити, а ту су близу, или који су осетљиви на сваку повреду хармоније — та је музика права мука. Од времена до времена по један «бандиста», црвена носа, задригла врата, узме ноте и прође од стола до стола те збере жртве које просвећени људи приносе на олтар уметности. Па се задовољно врати у дружину, да на ново дува. . . .</p>
<p n="SRP18810153">Цело друштво изгледа као у рају. .</p>
<p n="SRP18810154">Уз једну липу стоји Чича Јанаћко, и држи корпу с прженим бадемима и лешницима. Гледа старац све то, и сам у себи шапће:</p>
<p n="SRP18810155">— Овако сам некад и ја радио. Млад — делија; стар — просјак! Сад сам спао да овим храним себе и бабу. . . (Погледа тужно у своју корпу). Али с каквом памећу ови овако са свадбе иду у меану? И ова чељад, овако накинђурена, улазе у ову гомилу где један другог гази, прља, полива, квари. . . . Зар је њих довела овамо глад и жеђ? Ако их домаћин није угостио, срамота за њега; а ако траже и преко његове гозбе да ждеру, срамота за њих. И у моје доба беше свет свакојак, али баш овакав не бејаше. . .</p>
</sample>
<sample><p n="SRP1881047">— То може . . . рече Савка нешто развлачећи.</p>
<p n="SRP1881048">— Без шале, ако хоће да се жени, сад ми паде на ум једна красна прилика . Ето, шта вали нашој Зорки? Девојка млада, здрава, честита, није сирота, а вамилија једна по једна? Него знаш шта! Гледај ти да навалиш на њега. Не ће ти бити за прабога. Такав младић што да иде у другу вамилију, кад може у нашу? Ми смо своји; треба да се нађемо једно другоме: данас ти мени — сутра ја теби. Ево је, нека ти је жива (говорећи ово погледа у малу Савкину ћерку); још коју годину, па ћеш и ти доћи да затрудиш Тета—Макру. . .</p>
<p n="SRP1881049">— Дај Боже, рече Савка кроза смеј: — тек дотле ваља згрицкати много корица.</p>
<p n="SRP1881050">— Помиње ли он што о женидби?</p>
<p n="SRP1881051">— Ништа, тето; него од неког доба видим да радо и гледа и помиње једну добру девојку овде до нас.</p>
<p n="SRP1881052">— Чија је то девојка? упита Макра узнемирено.</p>
<p n="SRP1881053">— Луке Лисопољца, бакалина.</p>
<p n="SRP1881054">— Савка, дијете! Зар њу он да узме?</p>
<p n="SRP1881055">— А што, тето?</p>
<p n="SRP1881056">— Не знам; нисам рада да се чује од мене. Нисам рада оговарати; грехота је кудити девојку; али . . . дете моје . . . свој свога треба да чува. Та је девојка валична . . . нездрава . . .</p>
<p n="SRP1881057">— Нездрава? упита Савка изненађено.</p>
<p n="SRP1881058">— Не дао Бог кудити је; то је велика грехота. Знаш како кажу «мања је грехота оборити цркву, него скудити девојку«. Нисам то рада. Али је она имала неку тајну бољку коју крију и она и мајка њена. Мањ да је оздравила сада? Нека се он мане ње! Јер, знаш, баш и да је здрава, она је од «оних». Овде Макрена погледа у Савку а намигну левим оком, што хоће да каже — од противне странке: — они данас не ванџиравају. Нека он дигне руке од ње. Ево њему наше Зорке. Уз девојку добиће 800 дуката; најбољу спрему, и ући ће у вамилију у којој се не мора бојати ни од кога. Ти, као проводаџија, добићеш хаљину од најтеже француске свиле, а твој Јеврем бошчалук као и кум венчани.</p>
<p n="SRP1881059">— Не могу се подватити, тето; не знам шта ће рећи Јеврем?</p>
<p n="SRP1881060">— Јеврему ти кажи да сам ја била ту; да сам те ја молила да се потрудиш, знаш! Ако ли њему буде нешто през руку да његова жена, још тако млада, буде проводаџија, помени му да ће му зет Иван (Зоркин отац) дати оних 200 дуката до Св. Илије, што је пре искао од њега.</p>
</sample>
<sample><p n="SRP1881074">— Море Јулка, што ти се овај Рија јавља овако умиљато? упита Цана Илина Јулку Лисопољчеву, кад поред њих прође Рија Свилорунић, и јави се врло уљудно.</p>
<p n="SRP1881075">— Ја?. . . Не. . . знам, одговори Јулка нешто мало збуњено, као да би била за то што крива.</p>
<p n="SRP1881076">— Носи га беда далеко одавде! рећи ће Васка Перина: — сви кажу да је то најгори лумпов и картаџија.</p>
<p n="SRP1881077">— То је врло неуредан младић, додаде Цана.</p>
<p n="SRP1881078">Јулку поли румен по лицу.</p>
<p n="SRP1881079">— И ја то слушам, рече она снебивљиво: — а, истину да вам кажем, ипак ми је мило кад ми се јави. . .</p>
<p n="SRP1881080">— Среће ти, зар би ти пошла за њега, упитаће је Васка?</p>
<p n="SRP1881081">— Пошла? Како да ти одговорим на то? Он мене још није ни искао. . . Само ми се јавља врло уљудно, и разговара се врло паметно.</p>
<p n="SRP1881082">— То већ умеју сви лумпови. . Право да вам кажем, за овог Рију не бих ја пошла — мањ да се затре мушко ухо. . .</p>
<p n="SRP1881083">— Ја друге момке не познајем. А он говори лепо. И, кад год се са мном разговара, свакад су му речи нешто испрекидане; нешто је као збуњен. Није као они што говоре као чекало, и. . . .</p>
<p n="SRP1881084">— Црна Јулка, он је теби већ померио памет! Чувај се, несретнице! Немо гуја да те уједе! Како би вековала с онаким човеком?</p>
<p n="SRP1881085">— Можда ви боље знате, а мени се чини да он није са свим рђав човек. Рђаво упућен јесте; али га једна добра, једна паметна жена може вратити да буде красни човек. . . .</p>
<p n="SRP1881086">— Прођи се, среће ти! Како да га вратиш? Зар ће онај слушати жену?</p>
<p n="SRP1881087">— Жену милу, жену пријатеља, жену која би хтела пробудити у његовом срцу ону заспалу љубав к уредном и добром животу, послушао би он, ја мислим, лако и радо. А жени би била и слава и част, кад би му учинила ту услугу. . .</p>
<p n="SRP1881088">— Теби Јулка, пада на памет све којешта! Говориш као нека бабускера. Каква је сласт изводити на пут лумпова? Није га могла усветовати ни мајка, ни отац, ни школа, ни наука, ни служба — те ћеш ти? . . .</p>
<p n="SRP1881089">— Све је то друго, а жена је друго. Што сви ти не могу, то често може добра и паметна жена. А рашта се оно и говори, да се човек у женидби мења? Човек жени и жена човеку најбољи су и највећи учитељи. И ти учитељи свакад могу много, само кад умеју . . .</p>
</sample>
<sample><p n="SRP18810304">«У то доба већ сам знао и задужити се.</p>
<p n="SRP18810305">«Кад у једнога познаника узајмим, ја се кунем и заричем, да ћу вратити на време; кад пак рок дође (а рокови долазе брже него ишта друго), онда кривим свакога пре него себе. Тад морам молити другога. Тако су се сваки дан множили моји повериоци и расли моји ситни дугови.</p>
<p n="SRP18810306">«На такав начин, ја сам још за свога школовања, спискао све што ми је од оца остало. По несрећи отац ми је умр’о без тестамента, те сестрама, осим удаје, није припало ништа у наследство. Оне су разудате сиротињски. Мајка ми умре више од туге него од старости. Ја остах сам у свету с небројеним пожудама за уживања, а с мало или ни мало снаге да што привредим.</p>
<p n="SRP18810307">«Тад сам већ био младић. У служби сам имао лепо место. Како сам ја од оних људи који маре само за себе, тако се никад нисам ни заносио за којекаквим утопијама. С тога су ме старешине миловале, и сматрале као младића «солидна.» Знало се да сам ја био «масаџија,« тојест, наследник богата оца, али се није знало да сам ја своје наследство упутио давно. За то се очекивало од мене у свакој прилици да сам дуже руке. И ја сам се упињао да то будем: одевао сам се лепо, живео сам господски, проводио се богаташки, а плату примао малу.</p>
<p n="SRP18810308">«Да пишем годину дана, не бих исписао сва своја довијања да дођем до новаца, и оне јаде које сам јадио баш с тих проклетих новаца!. . .</p>
<p n="SRP18810309">«У друштву с људма, као што бејах и сам, научих се картати. Та ме игра заузе свега. У почетку ме срећа послужи необично добро. У то време добих место благајника. У моје руке дође кључ од касе у којој свакад има довољно новаца. Једном, у несрећи, да поправим своје губитке, ја се машим руком за новац туђ који стојаше под</p>
<p n="SRP18810310">мојом управом. Од тога доба узимао сам га свакад кад ми је била невоља у картању. Некад сам, добивши доста, враћао што сам био узео; али се догађало да чешће узимам повеће суме, а ређе враћам и по мање сумице. Да се та злоупотреба не пропта, изумевао сам нечувене мајсторије, те сам тако прикривао стање своје касе. При свем том зебао сам и дан и ноћ да се ствар не открије.</p>
<p n="SRP18810311">«Да би се дочепао новаца, божем да подмирим касу, наумим да се оженим. У вољи ми беше девојчица Јулка, али она нема новаца. . . . Понудише ми Зорку, девојку богату и од јаке вамилије. Ја, у својим неприликама, за друго и не питах. Пристах, испросих, и мишљах заклонио сам се бар зе неко време. Али усред тих мојих нада и планова, трагање по мојим удешеним признаницама обелодани моје крађе, и мене доведе ево овде . . . .</p>
</sample>
<sample><p n="SRP18810262">«То памтим као данас.</p>
<p n="SRP18810263">«Доцније, опазивши да са мном бива све другојаче, а не онако како је желео он, само би суморно проговорио:</p>
<p n="SRP18810264">— У нашем граду можеш зарадити новаца, можеш купити кућа и дућана, можеш се богато оженити, и изићи на глас, али деце своје не можеш упутити куд желиш, и како желиш; њих упућује други неко. Ко? и како? не знаш; тек она не бивају оно што желиш ти! . .</p>
<p n="SRP18810265">«Једини мушкарац међу четири девојке, ја сам растао као мајчина маза, и владао се као кућевни тиран. Осем оца, кога сам се прилично прибојавао, свима другима био сам се на главу попео.</p>
<p n="SRP18810266">«Мени су куповане и доношене свакојаке сиграчке откако сам зазнао за себе. Нисам умео ни говорити а већ сам имао лепог дрвеног коња и лепа дрвена колица. У оно што је моје није смео нико преко погледати. Ја сам био тако ћудљив, да сам се срдио ако ми ко дирне у коња и у кола; а ако се сви ућуте, и не ће да их погледе, ја се срдим за што не гледе. И кад бих опазио ту немарност према себи, ја бих често почињао стењати за прабога, и мучио бих се да се расплачем на силу . .</p>
<p n="SRP18810267">«Ако се ком детету пре мене да што од колача, од воћа, од слаткиша, ја се срдим што није прво дато мени; а ако се прво пружи мени — ја се бојим да онима другима не остане више!. . .</p>
<p n="SRP18810268">«Пошто сам ја био тако амишан према другима, није било очекивати ни да други према мени буду бољи. С тога сам често имао рашта расрдити се и, готово у свакој такој прилици, показати дивљину срца свог. Сирота мајка моја сваки је час морала долазити да нас развађа и да утишава наше свађе. Готово свакад налазила је она да сам крив ја. Место да мене то опемене, да се тргнем, да се поправим — ја сам постајао све гори:</p>
<p n="SRP18810269">— Оне девојчуре (сестре моје), мислио сам ја у себи, држе страну једна другој, а за мене не маре! . . .</p>
<p n="SRP18810270">«Кад сам пошао у школу, била је у кући велика свечаност. Отац ме је сам одвео учитељу који ме уписа у први разред. Учитељ беше млад човек, свој посао разумеваше добро, а с оцем мојим живљаше се лепо. Он својски наста да ме упути на добро. И, душа ваља, ја сам могао научити све што би ми се задало за «лекцију», само ако сам хтео; али сам, уз лекцију, примао од које кога многе рђаве навике које су биле пуне опасности за мој потоњи живот.</p>
</sample></samples>