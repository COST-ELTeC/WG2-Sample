<?xml version="1.0" encoding="UTF-8"?>
<samples n="SRP18910">
<sample><p n="SRP18910207">И онда, истина овде и онде запињући и с натегом, исприча овако:</p>
<p n="SRP18910208">»Отидох санџак-бегу у Прокупље. »У нашем селу,« рекох му, »има једна млада удовица тобож сељанка, а није него од старога властелинскога рода; ми сељаци који то знамо, кријемо ту народну тајну; али бадава крити, да је само видиш одмах би познао. А да јој видиш синчића од седам година, твоје соколове очи, честити беже, прозреле би одмах Оџаковића, који је рођен да буде велики човек. Ја сам твој човек, и што имам хлеба једем га у царево и у твоје здравље. Слушам шта сељани о том детету говоре, и видим да се за њ везују пусти снови луде раје. Знам да нема силе која би кадра била царевину да уздрма; али је грехота да луда раја једнога дана узаман гине и да ти с њоме муку мучиш. Буди отац сиротињи, и веран слуга царев: пошљи малог Оџаковића у Стамбул, нека се за рана научи да служи цару и царевини !« — »У добри час, верна рајо!« рече ми санџак-бег; »неће ти на јалово бити. Валах и онако има по више година како не дизасмо децу у овом вилајету. Време је да проберемо јуначко семе за царску ордију!« Препадох се и рекох: »Немој тога чинити, честити беже, уцвелићеш рају, а велика ти фајда бити неће, јер су махом крџава деца у сиротиње од последњих година. Него пошљи по ово једно! Ако уцвелиш кога, биће само једну жену. Плакаће, па ће се окренути, наћи мужа и утешити се!«</p>
<p n="SRP18910209">»Ето!« настави Гавран уздахнув тешко; »Ето, овако је било. Не смем да призивљем Бога и Св. Јована за јемце, али ми верујте, да нисам ни помишљао да може да изађе на ово како је изашло! да ће робље да се одводи, да ће крв да се пролије и да ће света црква да изгоре. У зао час хтедох да се осветим Иконији, за коју мишљах негда да ми дом као сунце греје. Али ето, у место једне грудве снега, пала је на мене планина од леда и претисла ме грешника. Ето шта учиних и од себе и од вас. Право је да ме уморите!«</p>
<p n="SRP18910210">Гавран паде на колена и поче да целива земљу вичући: »Опрости ми, земљо! Опрости ми!«</p>
<p n="SRP18910211">Светина око њега и око суда, која је дотле била мирна да је једва дихала, сада се уздрма као тежак талас, па с виком писком и псовком навали на Гаврана да га жива раскине. Изгруваше га, и крвава у лицу дигоше га на руке, да га изнесу на чистину.</p>
</sample>
<sample><p n="SRP1891065">Опет косић зазвижда другу неку и мало подужу значку. .</p>
<p n="SRP1891066">»Казуј, роде, да л си где год скоро сагледао мушко око под челом јуначким?«</p>
<p n="SRP1891067">Кос као да је био слетио у шипраг, који у хладу од топола загазио беше у поток, па одатле три пута једно за другим, и то све јаче и јаче и све брже и брже, одзвижда нову једну своју нумеру.</p>
<p n="SRP1891068">»Шта ли ми ти то казујеш? Да л’ да газим поток, ил’ да га не газим?!« рече Иконија, поћута мало, насмеја се и рече полагано сама себи:</p>
<p n="SRP1891069">»Баш хвала Богу, те нема никога, ни да ме види ни да ме чује како се овако матора жена заносим као неко дете! Бог с тобом Иконијо!«</p>
<p n="SRP1891070">То рече па се спусти под ону дивљу ружу. Одвеза опанке, скиде чарапе, веза их једном врпцом све заједно, и устаде. Падоше јој погледи на оног бумбара што облеташе ружу, отера га махнув руком, узабра ружу, принесе је к уснама својим, па је онда задену испод конђе у своју густу смеђу косу, и рече:</p>
<p n="SRP1891071">«Боље да те ја у коси носим, него да те онај црни бумбар љуби!»</p>
<p n="SRP1891072">Па онда — подиже сукњу до колена и загази у поток.</p>
<p n="SRP1891073">Подиђе је милина од студене воде. Ко зна можда је и студену воду подишла топлина од њене милине!</p>
<p n="SRP1891074">Устави се у сред потока да се мало брчка.</p>
<p n="SRP1891075">А поток као да беше уставио сав свој жубор, да пусти само да се чује бућкање од сиграња њених белих ногу са бистрим валима.</p>
<p n="SRP1891076">Ова млада жена, која сад већ имађаше сина ђака у Св. Јована, брчкајући се за неколико тренутака у сред бистрог потока, под одблеском руменога неба на западу, својим млечним лицем, својим безазленим погледом и својим витим стасом изгледаше као да је девојка.</p>
<p n="SRP1891077">Опет јој дође нова једна мисао. Извади ружу из косе, пољуби је и пусти је низ воду:</p>
<p n="SRP1891078">»Ја сам боља од бумбара,« рече ружи, »али те бистра вода може однети ноћас до на груди каквој вили!</p>
<p n="SRP1891079">Па онда изађе из воде, посади се на један пањ под најближом тополом, обриса се једним белим убрусом, навуче брзо чарапе, обује опанке и још притврђиваше опуту на левој нози, кад иза ње зашушта џбун, покрхаше се грање под неком силном навалом, и Гавран Ракетић испаде пред њу.</p>
<p n="SRP1891080">»Вала Иконијо, тек сад разумедох што се памети људске окрећу за тобом!«</p>
<p n="SRP1891081">Иконија се препала беше кад овако из ненада изниче човек из шипрага, али савлада свој немир па рече:</p>
</sample>
<sample><p n="SRP18910404">Султанија није разумела на што Иконија нишани, а опет Иконија не би ни могла да разговетније каже оно, што је мислила. Султанија помисли да овај нешто магловити говор значи: да је везирова мајка уморна, па се диже, опрости се с њоме и нареди да је опет у њен конак отпрате онако, како су је у харем допратили били. Тако је и било, само што је сад ваљада стотину дечака, са шареним фењерима ишло, нешто напред, а нешто по странама њеног спровода.</p>
<p n="SRP18910405">Око поноћи Иконија повиче са своје постеље:</p>
<p n="SRP18910406">»Децо, спавате ли?«</p>
<p n="SRP18910407">Обе њене дворанке скочише.</p>
<p n="SRP18910408">»Требаш ли нас што?« упиташе је.</p>
<p n="SRP18910409">»Ево не могу да тренем! Цело ми оно вечерашње чудо игра једнако пред очима. Истом се мислим, вратим у цркву, да слушам како наши ђаци поје, а оно дотрче они страшни Арапи, (буди Бог с нама!) па ме извуку напоље да гледам дервиша и његове змије. Уграбим као прилику и као нагнем да бегам, а оно оне две танке циганчице скакућу испред мене! Него, ако ниси сањива, Агапијо, причај нам што о светом граду Јерусалиму!«</p>
<p n="SRP18910410">А Агапија устане, умије се, напије се воде, и онда седне поред Иконијине постеље и почне да јој прича, и прича јој док везирова мајка не падне у тихи сан.</p>
<p n="SRP18910411">Ризван-бег је чинио све што велика сила и још веће богаство могу да помогну једном добром сину, да матери својој засведочи своје велико поштовање.</p>
<p n="SRP18910412">Али није дуго постојало, па он сам признаде: да мати његова не изгледа да је срећна и задовољна. Она се истина ником и ни на што пожалила није. Али је из дана у дан бивала све невеселија. Тек би се са ћошка свога конака загледала у море, па би сетно пољуљала главом то на десно то на лево, и тек би јој се по неки тешки уздах из груди откинуо.</p>
<p n="SRP18910413">»Ти си, мајко, сетна невесела?« упитаће је једнога дана Ризван. »Да ти није што криво од кога у моме двору? Да ли има нешто што би ти годило и за чим жудиш, а што ми овде не можемо да знамо док нам ти не кажеш?!«</p>
<p n="SRP18910414">»Хвала ти, цареви везире!« рече Иконија, која никако не могаше да везиру и зету турскога цара каже »сине!« — »Хвала ти, цареви везире! Свега има изобила у двору твоме, и колико ми добра чините и ти и сви твоји, већ и не ваља, хоће скоро по неки пут и да ме расплаче. Али ти нећу крити, јесам тужна, и чини ми се да ми се срце почело да камени, а грло претвара у пиштаљку од горког сувог дрвета, те већ и њиме не могу ни да уздахнем, ни да сузе гутам!«</p>
</sample>
<sample><p n="SRP18910154">Међу тим су Турци једним ударом буздована оборили оца Никодија, и рашчистили оно клупче од људи и жена, што се било склопило око јадне Иконије. Ова се отимаше као бесомучна и не пушташе Ивана са груди својих. А оно сироче, све бледо и престрављено, обема се рукама ухватило за њен десни рукав, па из гласа запеваше: »Јаох, моја нано, не дај ме Турцима!«</p>
<p n="SRP18910155">Један га Турчин дохвати десном руком и силно тргну, а у исто време левом руком грубо гурну Иконију. Иконија врисну и паде на земљу; у Ивановим рукама оста половина њеног везеног рукава. Турчин понесе Иву у наручју као рибицу која се праћака, и узјаха свога коња.</p>
<p n="SRP18910156">Довикаше се Турци, искупише се и онда пођоше. Однесоше малог Иву и једно десетак девојака, које тужно запомагаху и кукаху. Мали Иво из све снаге врискаше: »Нано, нано моја! не дај ме!«</p>
<p n="SRP18910157">Иконија која беше под ударом Турчиновим полуобамрла, чу вику свога детета; подиже се на једну руку, и збуњено погледаше око себе, као да се пробудила из тешкога сна па још не може да се прибере.</p>
<p n="SRP18910158">Неколико жена и људи помогоше јој да се дигне. Међу њима беше и — Гавран Ракетић. Он јој тобож помагаше да се дигне, али јој на ухо полагано шапну: »Не рекох ли ти, да ћу ти живој срце ишчупати?«</p>
<p n="SRP18910159">Иконија се окрете па га погледа немо својим крупним очима. Хтеде да га запита: »Шта велиш?« али не могаше уста да отвори.</p>
<p n="SRP18910160">У том тренутку растрезни је из бунила нов врисак њеног детета : »Нано, не дај ме нано!«</p>
<p n="SRP18910161">Одмах јој би јасно шта се збило, па потрча за Турцима. Јурила је за њима као бесомучна. Грувала се у груди, чупала своје косе и што је грло доносило викаше непрекидно: »Аман вам Турци, оставте ми чедо моје! Ево просто вам било, убите мене несретњицу, оставте само јединче моје.«</p>
<p n="SRP18910162">Али Турци и ако не касаху, опет одмицаху с робљем својим. Окретаху се овда и онда да погледају стуб од дима и пламена који се из манастира у небо дизаше. Опазише да једна сељанка трчи за њима. Један се Арапин одвоји од чете па појаха натраг њој у сретање. Страшно га је било погледати: очи избуљио, па их на горе преврнуо, беле зубетине искезио, црни му образи грчевито дркћу као кад се љут пас режећи спрема да уједе. Загушљиво закрешта некаквом, ваља да арапском псовком, завитла троструком татарском камџијом и љуто удари сељанку.</p>
<p n="SRP18910163">Јадна Иконија ништа не осећаше. Без капи крви у лицу, бледа ко крпа, с очима укоченим с устма отвореним, с пеном белом и крвавом на помодрелим уснама, промуклим гласом, али све слабије и слабије, она само муцаше: »Моје дете! моје дете!«</p>
</sample>
<sample><p n="SRP18910181">И онда Иконија исприча како је Гавран одавно облетао око ње, како ју је просио и преко жена и преко људи, и како је покренуо чак и оца Никодија да јој говори, како ју је на потоку Липовици пречекао, најпре је лепо молио, а најпосле у великој срдњи попретио да ће га запамтити. _</p>
<p n="SRP18910182">»Па то је он, скотина једна, да га Бог убије! Па то је он! А, чекај скоте један!« викну Стојан пун јарости, па одмах посла људе да ухвате и вежу Гаврана, а кнезу поручи: да рано зором сазове све село и старо и младо, и мушко и женско, пред судницу.</p>
<p n="SRP18910183">Гаврана не бејаше у селу већ неколико дана. Неко рече да га је видео у шуми изнад медвеђе пећине. »Као да нису чиста посла с њиме!« причаше тај што га је видео; »јер иде гологлав и босоног по шуми, грува се у прса и жалосним гласом виче: »Господе помилуј! Господе помилуј!« а кад му ја назвах Бога и упитах за здравље, ништа ми не одговори него утече од мене!«</p>
<p n="SRP18910184">Харамбаша посла неколике своје хајдуке са по више сељана да по шуми потраже Гаврана и да га доведу.</p>
<p n="SRP18910185">Тек је сунце било отскочило за једно копље, а цело се село искупило пред судницом.</p>
<p n="SRP18910186">У зачељу на једној клупици, посадио се био харамбаша Стојан са кнезом од села, а десно и лево од њих посадило се на троножним столичицама по шест, годинама најстаријих домаћина. Око њих се слегли сељани у густој гомили.</p>
<p n="SRP18910187">У том доведоше из шуме Гаврана, везана, гологлава, босонога, издрпана, бледа и тако изнемогла, да му ноге клецаху, те га два момка подржаваху.</p>
<p n="SRP18910188">Стојан нареди да га одреше, и да му пруже залогај погаче и гутљај ракије. Кад га тако мало поткрепише, онда Стојан поче:</p>
<p n="SRP18910189">»Знаш ли, Гавране, што смо се јутрос искупили?«</p>
<p n="SRP18910190">»Искупили сте се да мене, новога Јуду судите!« рече Гавран мирно.</p>
<p n="SRP18910191">»Признајеш ли да си и Богу и људма тешко згрешио?«</p>
<p n="SRP18910192">»Признајем! И само молим суд да се уморим брзом смрћу, јер муке које ме стегоше, не могу да сносим!«</p>
<p n="SRP18910193">»Казуј нам право све по реду и облакшај душу своју на теразијама Аранђеловим!«</p>
<p n="SRP18910194">Гавран заиска још један гутљај ракије, повуче добро из једне чутурице, коју му дадоше па онда поче:</p>
<p n="SRP18910195">»Казаћу вам право као пред божијим судом, а да би на страшноме суду мање казивати имао. Зна село како ми се уврати срећа. Подигох кућу, накуповах земље, и виноград и забран. Али не зна село чијом муком то би. Ваља да вам испричам све, јер по из даље иде почетак овог мог јадног свршетка.</p>
</sample></samples>