<?xml version="1.0" encoding="UTF-8"?>
<samples n="SRP19110">
<sample><p n="SRP19110159">Једног дана ослови га неко интимно:</p>
<p n="SRP19110160">— Шта радиш?</p>
<p n="SRP19110161">То је био Луди Дико, дечко од десетак година, прекомерно велике главе, отворених меснатих уста и слинавог носа.</p>
<p n="SRP19110162">Дечко се приви уз њега, умиљавајући се као младо живинче, и показа му неке слике које је копирао из зоологије.</p>
<p n="SRP19110163">— Ово је курјак, — рече му он, па показа на једну слику, примитивно скицирану црвеном и плавом писаљком.</p>
<p n="SRP19110164">Затим, опљуну прст и окрену лист, па рече:</p>
<p n="SRP19110165">— А ово је зец ... видиш како бјежи преко ограде. Имам још ... све животиње из менажерије: лав, змијски цар и мајмун ... Дај ми марјаш да купим црвени и плави плајваз.</p>
<p n="SRP19110166">Младен је познавао овог Дика. Неко га је похвалио да лепо црта, и то му је дало право на просјачење... Црта тако животиње и тражи нешто за гуму, цртаћу хартију, писаљке. Фотографу паде на ум једна мисао, даде дечку пет пара и рече му:</p>
<p n="SRP19110167">— Дођи сутра у »Фотографију« да ти нешто кажем, па ћеш добити још више.</p>
<p n="SRP19110168">— А ’оћеш ли да ми покажеш твоје слике? Ја сад цртам џандаре.</p>
<p n="SRP19110169">— Хоћу ... само дођи. Немој да ме превариш.</p>
<p n="SRP19110170">Луди Дико се показа као врло вешт писмоноша. Сви су га познавали, те ником није падао у очи кад је прилазио Даници, показивао јој своју менажерију и уз слона додавао јој љубавно писмо. Љубавно писмо! Да ли се тако могу назвати та писма у која се меће цело срце, а девојци се говори ви и избегава свака реч која опомиње на љубав?</p>
<p n="SRP19110171">Између двоје младих настаде дуга кореспонденција, где се табаци испуњавају, време не жали, речи се троше, и незаинтересовани посматралац се пита о чему се толико могло писати!</p>
<p n="SRP19110172">Даница је писала о празнини својих девојачких дана, о утиску књига које је прочитала, о ситним догађајима у школи, сновима у будућности, а највише о боловима у очинској кући, која ју је притискивала као тамница. Младен је опет описивао очајне досаде туберкулозног човека који умире одавно, мало помало, и који осећа како расте јачина његових жеља уколико се смањује његова животна снага.</p>
<p n="SRP19110173">У томе им је прошла цела зима. Састали су се тек кад су снегови почели копнити и први бехари белети се по варошким воћњацима.</p>
<p n="SRP19110174">То је било на покладе, кад се по Ужицу праве љуљашке. Старо и младо излази да се љуља, јер »се то ваља«.</p>
<p n="SRP19110175">На Петрушића имању у Пори је чувена љуљашка одвајкада, и света ту има највише. Она је начињена од самих влачега, на највишој грани једне огромне крушке такише на врху брда, те свако не сме да седне на њу.</p>
</sample>
<sample><p n="SRP1911097">Само, ко то сазнаде, ко то донесе у ову варош тако далеку од Београда? Он се никад није накашљао; ни пред ким се није пожалио, није рекао од чега су му умрли родитељи. Своје зло је крио дубоко у себи. Јер су у Бркићу била два човека: један који се показује свету, лак, приступачан, са краватом од кинеске свиле, готово баналан, а други — непознат, сакривен у дубину душе, егоист, мрзовољан, који не зна ни за шта друго до за ту болест и борбу за голи живот, неумољив, диваљ, без скрупула, и савестан до педантерије да ту болест сакрије и спречи.</p>
<p n="SRP1911098">И до Данице су допрли ови гласови. Али, она није веровала . . . она није хтела веровати. Њој је била јасна једна ствар: калфа Спасоје био их је спазио онако блиске једно другоме; погодио је да му је Дворски противник, те му нашао... измислио ову ману кад другу није могао.</p>
<p n="SRP1911099">Средство је било страшно и погађало право у циљ.</p>
<p n="SRP19110100">У потреби чисто женској да утеши човека који јој је близак, Даница се реши да види Младена, ма по цену да буде компромитована.</p>
<p n="SRP19110101">То се десило једног обичног, врло прозаичног дана, кад су на празној варошкој пијаци дремала два три планинска коњића под бременом дрва. Бркић је копирао слику двојице жандарма, »у цело«, с укоченим очима и десном руком закаченом за копоран. Кад Даница, у друштву с Цајом, уђе у »Фотографију«, млади човек се изненади као да се ова барака осветли неком натприродном светлошћу.</p>
<p n="SRP19110102">Даница је бирала формат, решавала се око позе, није говорила много, понашала се искрено, као пријатељица и неприметно мерила оком где се налази.</p>
<p n="SRP19110103">»Фотографија« је била једна шатра од нерендисаних дасака са прозором на крову. Намештај је био скроман: два трн платна која су претстављала неке стубове у башти ... у ходнику, шта ли! И један округао сточић на једној нози, апарат покривен црном чојом, неколико столица и два три рама са несигурним фотографијама, у којима се један аматер трудио да постане занатлија.</p>
<p n="SRP19110104">— Не виђате се, госпођице? — усуди се Дворски, завлачећи главу под црну чоју апарата.</p>
<p n="SRP19110105">— Ви ређе пролазите нашим сокаком, — нехотице се охрабри Даница.</p>
<p n="SRP19110106">И кад се сврши са фотографисањем, они су већ били пријатељи.</p>
<p n="SRP19110107">Доцније, кад год би улучила прилику, Даница би говорила како се фотографисала, и да је лаж да је Дворски болестан.</p>
<p n="SRP19110108">— Али, она болесна боја? ... — примећивали су јој.</p>
<p n="SRP19110109">— Болесна боја ... болест! Ко није болестан? — пресецала би Даница накратко. — Овде, у нашој вароши, здрав човек може да умре од досаде и монотоније.</p>
</sample>
<sample><p n="SRP19110298">— Ја, ја ... још то само! Зар сам ја одрапио моју ђецу за којекакве свјетске протуве!</p>
<p n="SRP19110299">Дворски заусти да нешто каже Даници. Али га Машан повуче за рукав, и они се већ нађоше на сокаку.</p>
<p n="SRP19110300">Кад их запахну улична врућина, Машан извуче једну црвену мараму из недара, отра чело и рече испрекидано:</p>
<p n="SRP19110301">— Е, мој Дворски. Пропадосмо ти ка’ Јанко на Косову. Не кажуј ником ову нашу бруку. Смијаће нам се цијело Ужице.</p>
<p n="SRP19110302">Дворски је дисао дубоко. Осећао је да му се неки терет свалио са душе: он је учинио све што је могао. Даље није било у његовој власти. Даница му је рекла хвала. Друго га се није тицало ... није марио шта ће рећи свет.</p>
<p n="SRP19110303">Али је он био блед као крпа. Јер му једна ствар изиђе пред очи, јасна као дан: са Даницом је све свршено, она више за њега не постоји на свету, њему ништа више не остаје од ње.</p>
<p n="SRP19110304">Он је сад осећао нов, физички бол. Нешто га је стезало у грудима. Он се накашља. Кад скиде мараму са уста, она је била сва црвена.</p>
<p n="SRP19110305">— Машане, — рече он полако, — хвала ти на овој услузи... она није била пријатна, ја знам, и можда мој брат не би ми је учинио. Хвала ти и на ранијим услугама, али учини ми још једну... води ме кући. Са мном је свршено.</p>
<p n="SRP19110306">Црногорац га погледа изненађено: Младен је клецао. Он га хтеде охрабрити.</p>
<p n="SRP19110307">— А ну, чоче, не дај се ђаволу. Водићу те до накрај свијета. Светога ми Василија, није то ништа. Само си се заморија. Ајмо овђе, код нашега побратима ... има ти он пића свакојака каква ти га нејма у Латина.</p>
<p n="SRP19110308">— Не ... не, Машане. Води ме кући. Ноге ме издају. Свест мркне. Ја не могу даље.</p>
<p n="SRP19110309">Дрвеће по улицама опуштало гране. Два човека, држећи се испод руке, одмицала су полагано. Једно псето, које се било извалило у прашину, подиже главу и погледа их сажаљиво, као да их је питало може ли им шта помоћи. Паланка је замирала под првим врућинама.</p>
<p n="SRP19110310">Није прошло ни десетак дана од ове чудне просидбе, а Дворски паде у постељу. Болест која је потајно рила по њему појавила се наједанпут и начинила пустош.</p>
<p n="SRP19110311">У једној великој, сивој соби, која је ударала на лекарију и неизветрен ваздух, лежао је несрећни младић на једном кревету. Његова газдарица се трудила, али на свој начин. Око њега је било очајање и несрећа. Лице упало, жуто, мртвачко, обрасло у густу браду, која је још појачавала самртно бледило. Очи, светле као жеравица, гледају некако нејасно, неодређено. А глас као да долази већ из гроба, потмуо и очајан.</p>
</sample>
<sample><p n="SRP19110356">Млади човек задрхта.</p>
<p n="SRP19110357">У првим колима је седела Даница. Обучена у бело, са неранџастим цвећем око главе, она је била лепша него икад.</p>
<p n="SRP19110358">Девер, с лентом на грудима и великим букетом цвећа, »занимао« ју је, описујући јој Чачак, парк поред Мораве, цркву с великим кубетом. Она га је слушала, али га није разумевала. Она је видела да се примиче Младеновој кући и бледела је, слична цвећу око њене главе.</p>
<p n="SRP19110359">— Ах! — крикну она, и наслони се на девера, сва уздрхтала.</p>
<p n="SRP19110360">На прозору једне ниске куће стајала је једна мртвачка глава ... и смешила се на њу, честитала јој својим сувим устима и пунила немим сузама своје шупље очи.</p>
<p n="SRP19110361">Даница се поврати. Она се поклони дубоко тој глави, осмехну захвално, њене очи напунише се такође сузама, и она махну руком у знак: збогом, али су поред ње већ пролазиле друге куће, старинске ужичке зграде без украса.</p>
<p n="SRP19110362">— Сиромах младић! — рече девер, очекујући објашњење.</p>
<p n="SRP19110363">Кад Даница не одговори ништа, он продужи:</p>
<p n="SRP19110364">— Нема ништа од њега. То је ваљда неки ваш рођак?</p>
<p n="SRP19110365">— Да! — промуца Даница, и притиште мараму на очи.</p>
<p n="SRP19110366">Кад прођоше њена кола, Дворски се спусти на једну столицу. Његова глава клону, а крв, у црвеним концима, потече из уста. Он је пусти да иде: то му је олакшало тежак грч који га је стегао усред прсију.</p>
<p n="SRP19110367">Никога није било поред њега. Само онај сноп неранџасте светлости продирао је кроз прозор и опомињао га на речи слатке и потрошене, чији невесео спомен је благо бунио његова успавана чула, док га је шкрипа кола опоро враћала у живот.</p>
</sample>
<sample><p n="SRP19110337">Девојка отвори теглу, нађе једну кашчицу, донесе чашу свеже воде и принесе му.</p>
<p n="SRP19110338">Болесник испи чашу до дна.</p>
<p n="SRP19110339">— Дајте ми још мало. Ово слатко ме опомиње на моју мајку. Она га је увек имала и говорила је да је лековито ... Хвала, Цајо.</p>
<p n="SRP19110340">Младен, који се био мало подигнуо из постеље, опет леже.</p>
<p n="SRP19110341">У соби наста још несноснија тишина.</p>
<p n="SRP19110342">— Па шта радите иначе? — опет ће девојка, тек да се не ћути.</p>
<p n="SRP19110343">— Сит сам свега. Све ми се досадило ... и једва чекам да се и са мном једанпут сврши, — закрешта једва чујни глас болесников.</p>
<p n="SRP19110344">Млада девојка се стресе. Она осети у овој реченици трагедију целог једног живота. Даље није могла остати, те се диже.</p>
<p n="SRP19110345">— Ако вам устреба штогод, — рече му она при поласку, — јавите ми преко газдарице. Моја мајка вас је поздравила и рекла ми да вам то кажем.</p>
<p n="SRP19110346">— Хвала, Цајо. Мени не треба ништа. Поздравите мајку и кажите јој да је то врло лепо од ње. Поздравите и Даницу. Нека она себи не пребацује ништа. Она је била врло добра према мени... и ма шта било са мном, ја ћу остати њен најбољи пријатељ.</p>
<p n="SRP19110347">Газда Веселин се журио са свадбом. Он је био прек, пијаница, суров, али је он волео своје дете и хтео га начинити срећним. Удавао је Даницу ван Ужица и испуњавао један њен сан. Само се бојао да момак не сазна шта изопачено од оне њене историје са Дворским, те је непрестано журио око спреме, скраћивао све што се могло и стално се дописивао са новим пријатељима.</p>
<p n="SRP19110348">Свадба је била на саму Госпојину, како се у Ужицу зове Велика Госпођа.</p>
<p n="SRP19110349">Дан је био врло леп, од оних дана пред крај лета кад мирише отава, кад су ужичка брда пуна росе и у ваздуху се осећа нека недопевана песма, жалосна као живот.</p>
<p n="SRP19110350">Младен је лежао у својој соби сам. Држао је неку књигу пред собом, док су му мисли лутале далеко ван собе.</p>
<p n="SRP19110351">Један снажан сноп подневске светлости улазио је у собу.</p>
<p n="SRP19110352">Ова светлост га је опомињала на нешто. Он се сећао са слашћу првог познанства са Даницом... пре годину дана... у Ади... у истој овој неранџастој светлости пред крај лета. Она је била у грао хаљини од штофа са једним тесним капутићем. Коло је било престало. Држали су се за руке... шаптали једно другом бесмислене речи, и били срећни. Ах, ове речи које нису значиле ништа, а које су садржавале целу сферу њиховог срца. Ниједна од њих није остала.</p>
</sample></samples>