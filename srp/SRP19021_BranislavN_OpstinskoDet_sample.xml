<?xml version="1.0" encoding="UTF-8"?>
<samples n="SRP19021">
<sample><p n="SRP190211697">Томе се опет успротиви господин Сима.</p>
<p n="SRP190211698">— Какав Бетовен, молим вас! — рече он — То би му име грозно сметало у животу. Замислите: државни саветник Бетовен, па окружни начелник Бетовен, па рецимо и поп да буде; межете замислити каква би то комендија била да се зове поп Бетовен. Друга је ствар, кад би човек знао да ће он бити коцкар, јер ти коцкари и носе тако нека чудна имена: „Мурга”, „Чапа”, „Бетовен” и таке ствари.</p>
<p n="SRP190211699">Најзад, пошто пропаде и учитељев предлог, појави се опет ташта са предлогом да се детету да име Ненад, јер се изненада нашло. На то сви пристадоше и тако ствар би уређена.</p>
<p n="SRP190211700">Па ипак сутрадан, кад се учитељ музике вратио из цркве, он саопшти господин Сими да је детету дао име Сима. То је била одлучна жеља госпођа Босиљкина, коју је на само учитељу музике саопштила, хотећи тиме да ода господину Сими почаст које се овај само из скромности одрекао.</p>
<p n="SRP190211701">И тако општинско дете би по трећи пут крштено, ваљада и зато што три пут Бог помаже.</p>
<p n="SRP190211702">Прошло је тако, после крштења, и недеља и две дана, што је био као неки одмор после оних бура у души г. Симе Недељковића. А кад је прошла и трећа недеља, г. Сима поче понова да размишља о оној идеји, која га је толико раздрагала у претпрошлој глави овога романа. Размишљао је читаву недељу дана, те тако прође месец дана од дана крштења, а након тога месеца г. Недељковић би попуно начисто с тим, да треба приступити остварењу знамените идеје, то јест образовању друштва за находчад.</p>
<p n="SRP190211703">Још недељу затим, размишљао је г. Недељковић и о начину на који би то постигао и, најзад, нашао је да је то врло проста ствар. Оно што је главно за остварење саме идеје т. ј. нахотче, већ постоји а сад не треба ништа више до написати правила, сабрати људе, образовати одбор и ствар је готова. Тога ради, читаву недељу дана г. Сима Недељковић је концептирао и брисао, допуњавао и поправљао једно писмо, пуно лепих израза, којим позива на конференцију све племените људе да се здруже у једну заједницу, колико потребну толико и хуману.</p>
<p n="SRP190211704">Та конференција виђених људи имала се састати у „Грађанској касини” кроз недељу дана. Ту целу недељу употребио је г. Сима Недељковић на спремање говора, коме је као мото ставио Христове речи: „Пустите децу к мени!”</p>
<p n="SRP190211705">Кад дође дан конференције, г. Недељковић праћен учитељем музике, који је такође био јако заузет за остварење ове идеје, крене у „Грађанску касину”, тачно у 10 часова пре подне, када је конференција и заказана. Ту затече још два три господина од познатих и нестрпљиво очекиваше да и други дођу. Бадава се при сваком шушњу освртао и гледао на врата, бадава је учитељ музике два три пут чак на улицу слазио те гледао лево и десно, иде ли когод, не дође нико. Шта је могао г. Недељковић, него да конференцију одложи за недељу дана доцније.</p>
</sample>
<sample><p n="SRP190212112">— Пита мене писар срески: — наставља ћата — Шта је ово, господине ћато? То се у администрацији зове дефицит, велим ја њему. Јест тако је, ћато, вели писар и записује реч по реч како је од мене чуо.</p>
<p n="SRP190212113">— А шта му је то дефицит? — пита Радоје Крња.</p>
<p n="SRP190212114">— То се тако зове у администрацији — вели ћата, а, видиш, мило му баш да понови ту страну реч. — Дефицит ти је то: кад погледаш у књиге, а оно имаш пара; кад погледаш у каси, а оно немаш паре. Ето, то ти је!</p>
<p n="SRP190212115">Ето такви се разговори водили и то вече и сутрадан, и много дана затим, јер како оно оде кмет са писаром и не врати се више у село. Осудише га због партијских страсти на две године робије и одведоше у Београд.</p>
<p n="SRP190212116">Не прође мало времена па и ћата изгуби вољу да остане у општини. Вели:</p>
<p n="SRP190212117">— Идем ја опет у Немецку, тамо ме цео свет поштује и цени!</p>
<p n="SRP190212118">И даде оставку, па се диже једнога дана и оде, никоме не казујући на коју ће страну, али сви осташе у уверењу да је отишао у Немецку.</p>
<p n="SRP190212119">И то некако пође једно за другим, као да удари нека болест или помор. Тек што се о кмету у селу сасвим и престало да говори, тек га заборавили а оно се деси нешто друго, о чему ће Прелепница још дуго и дуго говорити.</p>
<p n="SRP190212120">Једно јутро поранио Радоје Крња пре зоре, те кренуо у село Крмане неким послом. Кад тамо на крај села, а он спази попа како се полако, обазриво и, осврћући се на све стране, пење уз једне лествице на нечији таван. Зачуди се Радоје Крња томе и стаде у себи размишљати:</p>
<p n="SRP190212121">— Да кажеш да је добар домаћин пошао да обиђе таван, неће бити, јер онда би се он пео на свој таван, а не би на туђ; да кажеш да је као свештеник пошао да одслужи јутрење, опет неће бити, јер нити је досад било нити ће бити да се на тавану служи јутрење.</p>
<p n="SRP190212122">Па како је Радоје Крња већ од онда, због Анике, имао зуб на попа, он ти брже боље напусти пут за Крмане и врати се журно у село те право у попадије, коју баш затече да се нешто маје по дворишту.</p>
<p n="SRP190212123">— Добро јутро, пошо! — вели јој с плота Радоје.</p>
<p n="SRP190212124">— Бог ти добро дао Радоје! — одговара му попадија.</p>
<p n="SRP190212125">— Је ли дома поп? — пита даље Радоје.</p>
</sample>
<sample><p n="SRP190211439">— Младалачке? Али, забога, овоме детету ;нема више него два месеца?</p>
<p n="SRP190211440">— Да, два, и девет пре рођења, то су једанаест... Пре једанаест месеца, знате, ја сам био млађи... управо био сам нежењен, другим речима, ово је моје дете. Ви видите ваљда и да личи на мене?</p>
<p n="SRP190211441">Учитељ загледа мало боље и нађе да дете необично личи на њега.</p>
<p n="SRP190211442">— Кад сам се решио да се женим, ја сам је морао напустити, њу која је родила ово дете.</p>
<p n="SRP190211443">— Разуме се — додаје учитељ, који је сад већ дануо душом.</p>
<p n="SRP190211444">— Али она хоће да ми се освети и да разруши мој брачни живот и ево шта је радила. Мало пре, кад сам изашао с часа, ја сам нашао ово дете пред вратима са једним писмом адресованим на моју жену. Она је несрећница знала да ја у ово доба нисам код куће, па је удесила да моја жена наиђе на дете. Међутим десило се срећом, да је данас био мој час дежурства, те сам остао код куће...</p>
<p n="SRP190211445">— Срећом! — додаде учитељ.</p>
<p n="SRP190211446">— Чујте, дакле, шта она пише мојој жени: „Поштована госпођо. Ваш муж је мене упропастио за цео живот и тако је далеко ишао, да је чак и дете са мном родио...”</p>
<p n="SRP190211447">— То не значи баш Бог зна како далеко ићи! — додаде учитељ сад већ весео.</p>
<p n="SRP190211448">— Молим, слушајте само: „...Ја сам му јављала и молила га да ми пошље паре за издржавање детета, али он неће ни да чује. То је последња битанга”.</p>
<p n="SRP190211449">— Та није могуће? — упита учитељ изненађено.</p>
<p n="SRP190211450">— Јесте, господине, тако је написала. Ето, можете и сами прочитати, али слушајте само даље: „То је последња битанга а не отац, кад неће ни о свом детету да се стара. Ја сам сирота девојка...</p>
<p n="SRP190211451">— Па откуд девојка кад има дете? — гукну учитељ, али сад већ мало пакосно.</p>
<p n="SRP190211452">— Не, ту има право, није се удала — додаде господин начелник врло озбиљно и настави читање:</p>
<p n="SRP190211453">„...Ја сам сирота девојка и немам од чега да издржавам његову децу; стога га шаљем вама, госпођо, па га ви издржавајте кад и онако с вама неће имати деце...”</p>
<p n="SRP190211454">— Е, то је већ увреда! — додаде учитељ сад већ сасвим пакосно.</p>
<p n="SRP190211455">— Ту увреду јој праштам — рече тихо господин начелник — јер је извесно у раздражењу писала. Али вас нешто молим, господине, — настави господин Сима другим тоном. — Ово што сам вам поверио, највећа је тајна моја; ја мислим да ћете је умети сачувати.</p>
</sample>
<sample><p n="SRP19021193">— Слушај, кмете, хоћу сутра да идем у варош!</p>
<p n="SRP19021194">— Добро иди, — поче кмет благо и љубазно.</p>
<p n="SRP19021195">— Ево даћу ти мога коња!</p>
<p n="SRP19021196">— Нећу твога коња, рамље на једну ногу.</p>
<p n="SRP19021197">— Молим те, ћато — увија кмет — баш да рамље на обе ноге, па опет, то би била увреда за мене кад не би узео мога коња.</p>
<p n="SRP19021198">— Ама што је увреда за тебе кад коњ рамље?</p>
<p n="SRP19021199">— Сасвим увреда, ћато. Рамао он или не рамао, није ту у питању коњ, него ја. Ја ћу покрхати све четири ноге моме коњу, али нећу да ме вређаш.</p>
<p n="SRP19021200">Ту се сад умеша поп и додаде:</p>
<p n="SRP19021201">— Ја мислим, ћато, ако кметов коњ рамље, не рамље кмет.</p>
<p n="SRP19021202">— Па нећу ваљда кмета јахати?</p>
<p n="SRP19021203">— Не, ал’ немој га ни вређати због једног коња.</p>
<p n="SRP19021204">— Па добро де, добро, ето, нећу га вређати. Узећу његовог коња! — попусти ћата.</p>
<p n="SRP19021205">Кмету се учини да је сад згодан тренутак да се користи ћатином попустљивошћу, па поче сасвим меко и слатко:</p>
<p n="SRP19021206">— А би л’ ти нама казао, ћато, што ћеш сад у варош? Је л’ хоћеш да пазариш што, или да се проведеш, или идеш може бити капетану? — И ове последње речи кмет нагласи и баци значајан поглед на попа и дућанџију.</p>
<p n="SRP19021207">Ћата ћути и не одговара ништа.</p>
<p n="SRP19021208">— Зашто кобајаги — наставља кмет — не би мени, као брату, или једном речи као кмету, казао шта ћеш код капетана?</p>
<p n="SRP19021209">— Чуће се то у своје време! — одговара ћата својом омиљеном реченицом.</p>
<p n="SRP19021210">— Ама знам ја да ће се то чути, али — зашто ти то не би мени рекао као своме свој?</p>
<p n="SRP19021211">Поп опет прискочи својим говорничким даром кмету у помоћ. Вели:</p>
<p n="SRP19021212">— Ћато, брате, зла су времена наишла. Искреност је ишчезла међу људима, а злоба се зацарила. А на искрености почива и породица и општина и држава...</p>
<p n="SRP19021213">— Знам ја, попе, на шта ти навијаш! — прекиде га ћата.</p>
<p n="SRP19021214">— Е, па, ако знаш у толико боље! — прихвати поп. — Онда реци сам, је ли лепо да будемо овако завађени и отуђени једно од другога, а толико брига има које треба заједно да носимо. Ето, видиш, и ми смо се измирили међу собом, а знаш колико и тебе чествујемо и волимо. Па зашто да се ти одвајаш од нас?</p>
<p n="SRP19021215">Ћату збиља дирнуше те попове речи, погледа их све редом и виде их како су забринути и утучени, па му се ражали као да су својта. Размисли мало, размисли, па, ће рећи кмету:</p>
</sample>
<sample><p n="SRP190212155">Тако освану поп једнога дана у Београду.</p>
<p n="SRP190212156">С оне голе стране никло му мало нове браде, ону другу стргну поткресао, те тако опет дошао на око приличан. Од ствари понео је мало преобуке и три заклана и лепо очишћена сисанчета, за чланове духовнога суда. Дошао је нарочито три и четири дана раније пре суђења да обиђе чланове, да промери прилике и помогне се већ како буде могао.</p>
<p n="SRP190212157">Како је до дана суђења имао довољно времена, поп је кренуо једно јутро да испуни једну од дужности, коју му је налагала, и његова парохијска савест и пријатељска обавеза. Знајући за онај обичај да робијашима и болесницима ваља донети понуде, поп је купио три пакла дувана и кренуо у горњи град да обиђе кмета.</p>
<p n="SRP190212158">Дирљив је то састанак био и врло живописан, јер су се у загрљају нашли поп у црној мантији, исцепаној на тавану, и кмет у беломе робијашком оделу, које му је уосталом врло лепо стајало. Загрљај је дуго трајао. Ко зна да се у томе тренутку нису и један и други сетили онога доба, кад се оно завадише, те кад кмет рече попу:</p>
<p n="SRP190212159">— ’Ајд, ’ајд, попе, нека смо живи и здрави, ал’ дочекаћу ја да те видим обријана! Нашто поп тада одговори:</p>
<p n="SRP190212160">— Не знам, шта може бити на овоме свету, ал’ да ћу ја дочекати теби да видим букагије на ногама, то знам као што знам оченаш!</p>
<p n="SRP190212161">И, ето, сад се грле, кмет у робијашком оделу, а поп уочи дана када ће га обријати.</p>
<p n="SRP190212162">Поп се дуго задржао у кмета, јер га је кмет најпре нашироко питао о селу и о људима и приликама тамо, а затим му је причао све своје планове за будућност. Вели:</p>
<p n="SRP190212163">— Чим се будем вратио са робије, кандидоваћу се за народног посланика.</p>
<p n="SRP190212164">Затим се поп опростио и пошао да обиђе једнога од чланова духовног суда. Ускочио је у трамвај баш код Калемегдана и, можете мислити како се изненадио, кад му је пришао кондуктер да му наплати карту. Место плаћања он скочи и загрли кондуктера.</p>
<p n="SRP190212165">— Ама ти, ама, Бога ти? — узвикује изненанађен поп.</p>
<p n="SRP190212166">— Па, ја, знаш, пошао у Немецку — вели му ћата — ал’ ме овдашња електрична централа окупила, па вели: „Јок, да останеш овде, требаш ти нама!” Ја кажем централи: „Ама морам да идем у иностранство!” Али централа окупила, окупила, окупила, па, ето, остадох!</p>
<p n="SRP190212167">Поп се двапут возио до Дорћола и натраг, а све у разговору са ћатом, који га је и упутио да иде картари, госпа-Мари, која ће му од речи до речи рећи шта ће му се десити и како ће му се суђење свршити.</p>
</sample></samples>