<?xml version="1.0" encoding="UTF-8"?>
<samples n="SRP19120">
<sample><p n="SRP191201565">Кући оде пред подне, и затече Фатму....</p>
<p n="SRP191201566">— Боже мој! узвикну пресрећна љубећи сестричину. Емир, срце моје! Као да си дошла с робије где ти је била у оковима душа, говораше, па јој се наједанпут загледа у дубоке лепе очи.</p>
<p n="SRP191201567">Она се сети што је тако гледа и рече:</p>
<p n="SRP191201568">— Слатка тејзе, он је човек према болеснима. Ја сам истински била болесна. Имала сам страшан напад, као ти, тејзе.</p>
<p n="SRP191201569">И побледе. Јаком вољом прикупљала је снагу за довде. Сад јој се учини као да ишчезава. Клону на миндерлук и стаде из свег гласа викати. У томе су биле ушле и оне три нове и Мерсије. Све потрчаше око ње с хладним крпама, с врућим цреповима, са сирћетом и етром; а Мерсије је сву раскопча, распаса. Све су летеле, као да им је страх дао крила да јој помогну. „Доктор!“ викну она онако страшно као пре неки дан, јер својим уплашеним очима виде смрт. Арифин муж отрча по лекара, и лекар брзо дође: онај ономадашњи Грк.</p>
<p n="SRP191201570">Њој је сад напад брже прошао, зато што је лекар брже дошао и слободио је. Кад се сасвим умири, лекар рече:</p>
<p n="SRP191201571">— Откуд ви овде, ханум, кад сам вас пре неки дан видео близу Касумије: било вам је „прво вече“?</p>
<p n="SRP191201572">Она поцрвене али ништа не одговори, а Ариф рече:</p>
<p n="SRP191201573">— Била је удата за лудога Осман-беја, доктор-ефенди, па ју је отерао.</p>
<p n="SRP191201574">— Да отера овако лепу жену! чуђаше се лекар гледајући чежњиво у њене као снег беле груди.</p>
<p n="SRP191201575">— Први пут је била за Мурад-Џемал-бејом, Цариграђанином.</p>
<p n="SRP191201576">— Аа! То је за оним Мурад-Џемал-бејом што се јуче...</p>
<p n="SRP191201577">— Опио, прекиде га Ариф, и даде му знак очима да ћути.</p>
<p n="SRP191201578">Јер она је видела да Фатма не зна да је пуцао на себе, па кад би чула сад овако слаба, могла би понова добити напад. Она чу „да се опио“ и би сасвим равнодушна; само, при помену његова имена, затрепта и поцрвене, а њено измучено срце опет тренутно брзо залупа, и препуни се топлином и љубављу, и нежно погледа у лекара: учини јој се близу, као свој, што помену њега, и што зна да он постоји. А нек пије... само да буде њен.</p>
<p n="SRP191201579">Тај дан ништа нису питале Фатму; оставиле су је да се одмори, испава. Сутрадан је устала кад и оне, и с чисто светлом бојом лица седела с њима на софи и све им је потанко испричала.</p>
<p n="SRP191201580">— Све си учинила како су те научили твоји учитељи, говорила је Ариф и смејале су се.</p>
</sample>
<sample><p n="SRP191201470">— Било је сасвим мирно, срце куца нормално, тонови су чисти...</p>
<p n="SRP191201471">Па је замоли да му исприча откуд јој је то дошло, да ли се нешто љутила, шта је јела, пати ли од тога, или јој је ово први напад, и какве су појаве његове. Она му сасвим свесно и лепо исприча да јој се учинило да нема десне руке, а кад је пробала, она је могла да је стегне колико хоће, после јој се учинило да нема леве руке, па доње вилице, па целе главе, па најпосле да нема ње целе, нема је физички, а духовно је има, и због тога је то тако страшно, кад све зна, а мисли да је нема: срце јој је залупало необично, и за дуго лупало неисказано брзо и јако, она га чула.</p>
<p n="SRP191201472">— Никако нисам мислила да ћу остати жива, па сам се бојала смрти, или, управо, било ме страх за живот, заврши, па се презриво насмеја.</p>
<p n="SRP191201473">— А да ли бисте волели да не знате?</p>
<p n="SRP191201474">— Волела бих... Кад ми се учинило да ме нема физички, волела сам да сам изгубила свест, да то не осећам... То осећање је страшио! заврши и лако задрхта, па настави: —Ја ово досад никад нисам имала, и ако сам бивала на живим мукама. Од ове болести пати једна моја тетка годинама, још од своје четрнаесте.</p>
<p n="SRP191201475">— Шта је то, доктор-ефенди ? упита стара, обучена у чаршаф, слушајући снаху с чуђењем.</p>
<p n="SRP191201476">— Нервоза, ханум, нервозно лупање срца. Све турске жене веома су нервозне, и хистеричне... А нестајање, ишчезавање, то је синкопа. Крв дошла до мозга, па се вратила не нахранивши мозак .. И онда јој се учинило као да нестаје, ишчезава.</p>
<p n="SRP191201477">Стара га слуша и клима главом, и ако ништа не разуме.</p>
<p n="SRP191201478">— Страшио је то осећање, рече Фатма</p>
<p n="SRP191201479">— Верујем, рече лекар и додаде: — Непријатно, а није опасно...</p>
<p n="SRP191201480">— Чиме се лечи? рече Осман брижно.</p>
<p n="SRP191201481">— Бром, етар, купање у млакој води... Од двадесет пет степена Реомирових да се сведе на осамнаест.,. Ја ћу доћи па ћу вам показати. Увек лака храна, да пази на стомак. А сад, на првом месту — мир, заврши лекар погледав значајно у Османа, па написа рецепт; али, пошто га прочита, исцепа га, с речима;</p>
<p n="SRP191201482">— Кали броматиум квари стомак. Натри броматиум бољи је... По једну кашику на два сата. А етар да мирише кад...</p>
<p n="SRP191201483">— Моја тетка га узима нераствореног, у мало воде са шећером: тако се не квари стомак, рече Фатма.</p>
</sample>
<sample><p n="SRP191201010">Она болно и стидљиво рече:</p>
<p n="SRP191201011">— Е, откуд, откуд?! Ја му никад с мајком нисам о томе говорила... Емир, чедо, запали и ти цигару... Грехота је да постимо кад и не мислимо на пост.</p>
<p n="SRP191201012">— Не могу, суто, ништа. Ја сам, чини ми се, бестелесна. Сад би ишла у собу где је он, па бих му љубила руке, миловала бих његове хаљине.</p>
<p n="SRP191201013">Нурије се сети његових ноћашњих хаљина и рече:</p>
<p n="SRP191201014">— Е, да му љубиш руке... Треба ти да га изгрдиш и да два три дана с њим не говориш.</p>
<p n="SRP191201015">— О, суто, ни два три сата не бих могла ћутати. Напослетку, па и шта је то толико што се опио? У нас пију и жене, само крадом.</p>
<p n="SRP191201016">— Не би било ништа, али он је у пићу мало незгодан, видела си ноћас..</p>
<p n="SRP191201017">Она погледа у руку и сети се како ју је назвао, па јој би тешко. Али брзо се прибра и рече:</p>
<p n="SRP191201018">— Али кажи ми, суто, шта ћу ја данас, и докле ће он спавати?</p>
<p n="SRP191201019">— До сутра, чедо. А ти иди па лези, заспи, одмори се...</p>
<p n="SRP191201020">Она одмах устаде и оде преко предсобља као дух, приђе уз врата где је он, и прислонивши лице на довратак, учини јој се да јој је тамо све што има на свету, па се трже и оде у Нуријину собу за рад, и поклопи се на диван. Би јој чудно што нема суза. Али зашто да плаче кад јој је он жив и није луд... Отрезниће се, доћи ће јој, говориће јој тако слатко... Робиња је покри шапћући:</p>
<p n="SRP191201021">— Не кидај се, кјучук-ханум... Зар само он пије? Наши бећари... Ти си чула какви су.</p>
<p n="SRP191201022">— О, Ђули, да ми само не рече оно, ону страну реч!..</p>
<p n="SRP191201023">— Па шта, то није ништа. Коко, то је таук (кокош), ја сам чула од жена на чифлуку.</p>
<p n="SRP191201024">— О! То је француска реч и значи... каже се неваљалим женама. Али тако ти свега најсветијег, немој да се гдегод изрекнеш, да не чују моји... Само за ту реч отац би ме одвео и никад ме не би вратио.</p>
<p n="SRP191201025">У Нуријиној кући била је ваздан тишина, као да сви посте па спавају, а оно, сви су будни, осим Џемала, и сви говоре, осим Фатме: у соби сестре, у кухини слушкиње и робиње, али све шапатом, као да се боје да не пробуде беја пре но што се сасвим отрезнио, да опет не виче, не грди сироту младу женицу. Слушкиње и робиње нису разумеле како ју је назвао, али су познале да нешто не ваља кад су хануме онолико викнуле. Пред вече се све очешљаше и обукоше осим Емир-Фатме. Гошћама ће казати да је Емир с мужем, и оне јој неће замерити, пошто је сасвим млада.</p>
</sample>
<sample><p n="SRP191201654">Она се наљути.</p>
<p n="SRP191201655">— Сматраш ли ти моју кућу за честиту или не?</p>
<p n="SRP191201656">Он се трже, и рекав Фатми „збогом“ као туђ човек, обори главу и оде. А Фатма рече:</p>
<p n="SRP191201657">— Тејзе, ја ћу молити оца.</p>
<p n="SRP191201658">Она се насмеја.</p>
<p n="SRP191201659">— О, кад би смела! Срамота те да га молиш за хаљину, а камо ли за мужа !</p>
<p n="SRP191201660">— Смем, тејзе; јер, шта ми може? Да ме затвори, или убије. Али, заиста, срамота ме.</p>
<p n="SRP191201661">Дође Ђулренги и рече да Ибрахим-Хасан-беј зове Фатму, не може сам, хануме су отишле Рашиде-хануми, бејовој сестри од тетке: Рашиде-ханум је на умору. Фатма бризну у плач, изненади се, мада зна да јој је та тетка одавно болесна, па се спреми, и седе у затворена кола с робињом. Два дана седе сама с оцем врло тужна, због тетке, шаљући робињу, по двапут на дан, и ако је далеко, да види како јој је. С оцем чак ни о тетки није говорила; одговарала му је на питања као обично, и ништа више. После јој се вратише нене и мајка и казаше да је болесници боље, неће умрети. Она се развесели, и иђаше по кући певушећи, мислећи на Џемала. Чини јој се као да јој је пао с душе један терет под којим није смела, из побожности и богобојазности, мислити ни на оно што јој је најмилије. Видећи је веселу, мајка и нене јој обрадоваше се: заборавила је Џемала и са судбином се помирила. И чуђаше се мајка: „Како сам могла и помислити да моја кћи није верна Исламу, и да не верује у к’смет!“ После три дана опет их одазваше: Рашиде-ханум је на умору. Она оста сама с оцем понова, и тако се растужи како се растужују осетљиве жене, младе, њених година. Гледа ту тетку, стару, која ју је врло волела и од милости је звала „Фатуш“: болесна је, на самртној постељи, после — мртва, па иде по кући и нариче: „Слатка моја тетка! Слатка моја тетка!“ Бивало је тренутака кад сметне с ума Џемала, па кад се сети, чуди се: шта је од ње смрт начинила! Увек је на њ мислила, од првог виђења. Па се сети да га је била заборавила и у она два своја напада, кад јој се чинило да ће умрети, и би јој чудно, и жао.</p>
<p n="SRP191201662">Пред вече, она угледа кроз прозор Ариф-тејзу: смакла с главе чаршаф и скинула пече, па се жури. Сва претрну: „Зацело тетка умрла". Не смеде истрчати пред њу, као други пут. Кад Ариф уђе у собу, она је не смеде питати што је невесела. Тетка се расејано с њом поздрави, а она наједанпут рече:</p>
</sample>
<sample><p n="SRP1912011">— Don't speak so foolishly! узвикну Мерсије озбиљно и имитујући потпуно њину енглеску учитељицу, да гошћу насмеје.</p>
<p n="SRP1912012">— Don't speak so foolishly! понови домаћица а гошћа се зацени од смеха гледајући је у њене стиснуте вилице.</p>
<p n="SRP1912013">— O yes! It's stupid! Млада, а напунила осамнаест година ! И ја. Обе смо већ зреле девојке, јер смо Азијатке.</p>
<p n="SRP1912014">Гошћа престаде да се смеје и рече:</p>
<p n="SRP1912015">— Ми смо нове, а оне су Европљанке, Францускиње. Шта ми имамо азијатско? Ни говор, ни хаљине, чак ни ход, чак ни покрете.</p>
<p n="SRP1912016">— Чак ни мисли, чак ни осећања, је ли, Емир?</p>
<p n="SRP1912017">— И то не, заврши гошћа па опет седе у наслоњачу, загрли се са сестром од стрица и удесише, врло тихо, једну сентименталну и монотону турску песмицу, на се засмејаше што певају турски, и запалише по цигару, извише мало врат и почеше с много емоције: Come! O, come my life's delight!“ Наједанпут, домаћица прекиде песму и рече:</p>
<p n="SRP1912018">— Збиља! је ли се ханум-јенђе помирила с Мондије-ханумом?</p>
<p n="SRP1912019">А гошћа се наљути, извуче се из сестрина загрљаја и рече:</p>
<p n="SRP1912020">— Нећу више с тобом. Сут-ана! моја слатка сута како лепо име има, а пакосне хануме дадоше јој надимак. Па и ти, Мерсије; нисам знала да си пакосна.</p>
<p n="SRP1912021">— Well! - Је ли се ханум-јенђе помирила с Нурије-ханумом?</p>
<p n="SRP1912022">— Није, и неће! Један капиџик од целог комшилука, па и он затворен. Кад год у њ погледам, ја заплачем.</p>
<p n="SRP1912023">Мерсије изненада пређе на нешто сасвим друго. То је био њен обичај. Сувише жива, она није могла да се задржава дуго на једном предмету.</p>
<p n="SRP1912024">— Јуче сам видела Жути Врскапут... Сретосмо се, он ми се загледа у очи, ја се спотакох.</p>
<p n="SRP1912025">— Да се мени загледа у очи мушко, ја бих пала. А женско, жена, мени је пријатно... Волела бих да знам тога твога Жутог.</p>
<p n="SRP1912026">— Јуче је био у црном капуту, али он је мени Жути Врскапут, као и онај други Браон Фес, као и онај трећи К—К.</p>
<p n="SRP1912027">— Ко ти је тај?! Тога ниси помињала! упита Емир врло радосно.</p>
<p n="SRP1912028">— Један младотурчин. Дошао са школовања у Паризу.</p>
<p n="SRP1912029">— Па где си га ти видела по Богу? упита гошћа још радозналије.</p>
<p n="SRP1912030">— У кући, у соби... Седела сам с њим, код његове тетке.</p>
<p n="SRP1912031">— Ти!</p>
<p n="SRP1912032">— Ја... Ја.</p>
<p n="SRP1912033">— С мушким!!</p>
<p n="SRP1912034">— O, yes! Али шалу па страну, умало не умрех, испрва, а после... ослободих се, и не допаде ми се: француски говори, тврдо изговара que... А уображен!! Буни се што сам покрила главу и што не умем с мушким да говорим. „Quelle honte! Quelle honte!“ узвикује тако надувено. Уображен. Његова тетка прича му да Емине-Семије-ханум хоће да се развијемо, он то одобрава и на сва уста грди наше обичаје и друштво.</p>
</sample></samples>