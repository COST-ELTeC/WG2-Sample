<?xml version="1.0" encoding="UTF-8"?>
<samples n="SRP18960">
<sample><p n="SRP189601118">Док на једаред пукоше две прангије. Кад би ближе варошици, захори се отуда једно урнебесно : Ура ! Живео !...</p>
<p n="SRP189601119">Један човек у поабаном летњем оделу растркао коњића, па јури у правцу одакле Кића иђаше.</p>
<p n="SRP189601120">— Јоване ! Стој, море бре ! — трчи један за њим.</p>
<p n="SRP189601121">— Пајо ! Јово ! чекајте, море, заједно ћемо — трчи један за овим последњим..</p>
<p n="SRP189601122">— Вала н’еш !...</p>
<p n="SRP189601123">— Вала стићи ћу те, па да си јуче утекао !...</p>
<p n="SRP189601124">— Јоване, лудаче, шта ти је !.. Сви ћемо заједно !</p>
<p n="SRP189601125">— Јок !</p>
<p n="SRP189601126">— Па поделићемо !</p>
<p n="SRP189601127">— Пис! Ко пре девојци, онога девојка!</p>
<p n="SRP189601128">— Станте, браћо, да се здоговоримо — рекоше напослетку, стадоше и издуваше се.</p>
<p n="SRP189601129">— Знате шта, да идемо најпре код Лазара Перића, па код Стојана Пошурлића, па ћемо онда ударити још на две три важније куће.</p>
<p n="SRP189601130">— Е, па ’ајде, де!...</p>
<p n="SRP189601131">— Само брже — рече први : — муштулукџије смо.</p>
<p n="SRP189601132">Кад прођоше поред Киће, онај на коњу викну: Уа ! Онај други кину, а трећи му настави нос.</p>
<p n="SRP189601133">— Какав је то, на премер, безобразлук на путу! Научићу ја вас памети — застаде Кића.</p>
<p n="SRP189601134">Сва троица сложише : У—а—а!... и одјурише трком</p>
<p n="SRP189601135">У том пуче прангија: најпре једна, па две уједно, и захори се: Ура, живео!</p>
<p n="SRP189601136">Кића стаде и замисли се: шта ће то бити ? На сваки начин премештен је капетан Жеравица, па се непријатељи радују. И би му жао.</p>
<p n="SRP189601137">А ево шта је и како је било.</p>
<p n="SRP189601138">Тог истог јутра капетан је као обично устао у 6 сати. Обукао се, попио кафу, запалио цигару, сео до прозора и читао новине. Капетаница је опет, као обично, остала у кревету да одспава јутро. Док неко на врата: куц, куц, куц !...</p>
<p n="SRP189601139">— Ко је ?</p>
<p n="SRP189601140">— Ја сам.</p>
<p n="SRP189601141">— Ти си, Јоване?</p>
<p n="SRP189601142">— Ја сам, господин капетане. Има једна званична депеша.</p>
<p n="SRP189601143">— Остави је у канцеларију на мој сто.</p>
<p n="SRP189601144">— Али хитна је каже телеграфист.</p>
<p n="SRP189601145">— Хитна ? Онда, дај је овамо!</p>
<p n="SRP189601146">Пандур промоли руку на врата, дода депешу, и по пандурској навици, наслони уво на кључаницу.</p>
<p n="SRP189601147">— Шта је, Спасо ? — зевну сановна капетаница под јорганом.</p>
<p n="SRP189601148">— Да видимо...</p>
<p n="SRP189601149">Отвори депешу и поче читати : „Начелнику среза... Председник министарског савета, министар иностраних дела, јуче по подне поднео је оставку целог кабинета... Наш уз...уз.. виш.. виш.. вишени Го..Го..Господар изволео је уважити ос .ос..тавку и поставити за председника... Јао !...</p>
<p n="SRP189601150">— Јуф! — скочи капетаница из кревета у кошуљи: — Јуф! Кога? — дрекну она и зграби депешу... .</p>
</sample>
<sample><p n="SRP18960235">— Нанчи! Нанчи! — викну капетаница с кревета.</p>
<p n="SRP18960236">Служавка с бубуљичавим носом к’о у морске шотке, донесе два пуна тањира разноврсних колача, успреми совру, па изађе.</p>
<p n="SRP18960237">— Ако смем питати, господин Којо, колико сте учили школа — упита капетаница, нудећи колаче.</p>
<p n="SRP18960238">— Четири разреда основне и ратарницу — одговори ћата и поносно погледа у таван.</p>
<p n="SRP18960239">— Шта мислите, тако изображен човек! Шта мислите! — окрете се она посланику.</p>
<p n="SRP18960240">— Немојте тако, госпо — умеша се шумар — трудом се све постиже.</p>
<p n="SRP18960241">— Као на прилику... читањем полезних књига — зевну г. посланик.</p>
<p n="SRP18960242">Капетан отвори врата те, више кришом и на прстима, уђе његов верни практиканат Татомир (крупан младић с једрим округлим лицем к’о пун месец) климну главом у знак поздрава и седе на једно сандуче до самих врата.</p>
<p n="SRP18960243">Наста тајац, у коме се г. посланик искашља и затури на кревет, а капетаница потури му два перјана јастука.</p>
<p n="SRP18960244">Сви управише поглед на Продана.</p>
<p n="SRP18960245">— На првом месту, господо и браћо, имате поздравље од господина Шефа!</p>
<p n="SRP18960246">— Живео! — одјекну салом к’о из једног грла.</p>
<p n="SRP18960247">— Он је, Богу хвала, а на страх, ужас и трепет наших непријатеља, живо, здраво, и за све редом пита. Пита, како ћата Коца, чуо сам да је вредан човек и воспитан. Вели, такви нам људи требају. Пита: како Тоша? Он је већ био у депутацији. Личан човек, вели, онај Тоша. Мило ми је видети онаквог јунака. Пита и за Кићу. Чуо сам, вели, да има једно честито чељаде у кући Миликића. Поздрави ми га... Пита, браћо, за све редом. Све зна у главу, к’о да је међу нама.</p>
<p n="SRP18960248">— Живео! — одјекну салом к’о из једног гласа.</p>
<p n="SRP18960249">— Сила је, бре брате, — подужи Продан. — Да није њега, ова би земљица отишла у тандарију. Што је државних брига и терета, све је на његова леђа натоварено. Они остали министри сви се из његове главе воде и нема му парника. Таквог државника само Прајз ако има, више нико. Положимо се у руке нашег мудрог Шефа и Вође, он зна шта ’оће и где нас води.</p>
<p n="SRP18960250">— Многаја љета, нашем Шефу и Вођи — скочи ћата.</p>
<p n="SRP18960251">Кића Миликић поче неко кратко „многаја“, што се пева на заветинама, а ћата предузе глас на оно велико, дупло, те се ово ћатино, стојке, отпева у највећем јеку.</p>
<p n="SRP18960252">Пошто се свако смири на свом месту и капетан обреди колачима све сем Татомира, посланик запали цигару, затури се, па продужи:</p>
<p n="SRP18960253">— Државни разлог, господо и браћо, захтева... Добро размислимо и појмимо: шта је то државни разлог? (Продан Жмурић метну прст на чело, а Кића Миликић читаву шаку) Тај исти државни разлог захтева, да све ово овако иде како иде...</p>
</sample>
<sample><p n="SRP18960337">Госпођа извршитељка дубоко уздану</p>
<p n="SRP18960338">— Господине! У вашим је рукама срећа наша... Можете нас уцвелити, унесрећити... Она је злобна и пакосна душа... Можете!... — заклони очи руком и сузе јој оросише лице.</p>
<p n="SRP18960339">— Госпо, ја вас не разумем...</p>
<p n="SRP18960340">— Чула сам...</p>
<p n="SRP18960341">Продан Жмурић пљесну је лако по влажном образу:</p>
<p n="SRP18960342">— Док је мене, не бојте се!</p>
<p n="SRP18960343">Жену обли румен стида уз образе.</p>
<p n="SRP18960344">Чуше се гости из капетанове собе. Посланик звизну кера, окрете се и тромо оману својим дубоким туром...</p>
<p n="SRP18960345">Не прође ни пун месец од дана, кад је Крста Миликић, у „гостинској сали“ среске канцеларије уведен у дужност члана Жмурића партије, а он је већ преседавао у судници криворечке општине. Једног дана стиже акт среског начелника, којим се дотадањи општински председник збацује а за вршиоца те дужности поставља Крста Миликић.</p>
<p n="SRP18960346">Тежак терет навали се на плећа Крсте Миликића, али он га је с поносом понео. Сад тек осећаше да је дошао тренутак, када му се ваља показати: шта је и колико вреди. И многопоштовани посланик г. Продан Жмурић, и срески начелник г. Спаса Жеравица, па главом и сам господин Шеф у Београду погледају на Кићу Миликића: шта у њему лежи. Ако се покаже овде, у општини, ваљаће свуда. А он већ зна у чему му се ваља показати.</p>
<p n="SRP18960347">И преже на посао.</p>
<p n="SRP18960348">Погледа око себе и поче с реформама. Изјури два голотрба бирова, од којих се не би уплашила ни баба на поздеру, а то ли зубати опозиционари, па добави двојицу пандура из околне општине, са црним војничким блузама и црвеним капама и чакширама. По препоруци Коце Стевџића узе за општинског ћату Тиму Тимића, званог „двоката“, дугогодишњег општинског писара, који у прсте зна све параграфе и измене и допуне у законима. И судије је насвојио: у два маха пуштат је испод суда због фалсификата. Главно: „наш је човек“ — вели Миликић. Општинску судницу измести из једне брвнаре у механску собу, а амурлук старе пекарнице окрпи и удеси за апсану. То све за време док се нова судница озида, од које је план био већ готов — у глави Киће Миликића.</p>
<p n="SRP18960349">Недеља по Крстовудне беше дан, за који је сазвао збор пореских глава своје општине, код криворечке суднице. Рано изјутра, истог дана, беху председник и ћата у судници. Кића беше у уским сукненим чакширама, чошном копорану и фермену. На ноге назуо нове чизме на боре, и мамузе. Узод’о се и узнемирио, а из главе му не избија облик збора. На пример, мисли он: пред механом намештен је сто, овај дугачки с углађеним ногама, застрт новом, зеленом чохом, коју сам ономад купио у чаршији. На столу нов дивит, туце хартије, неколико наредаба и расписа и сви закони. У горњем крају седим ја, устурио се и накомрдио, а подаље, с леве стране, погнуо се ћата, па пише. Пишти перо к’о шаран. Иза нас два пандура, „црвенкапе", у потпуној ратној спреми. Пред нама прекрилио народ: напред старци, па средњаци, па младеж, сви гологлави. Устајем ја, па говорим, говорим, причам и разлажем пуна два часа, све ово што сам написао и на изуст научио, а они вичу: живео! тако је! Старци се гуркају и шапћу: „Ама је ли ово Кића покојног Радоја ?“ — а ја растим... Још да ми оће доћи капетан Спаса, многопоштовани посланик Продан Жмурић, па и главом сам господин Шеф из Београда, не би се застидео. Видели би, како је Кића Миликић своју војску риктовао...</p>
</sample>
<sample><p n="SRP18960619">— Вели љутнуо се мало Кићо, па притворио њих неколико и његовог Мила.</p>
<p n="SRP18960620">— Шта вели још?</p>
<p n="SRP18960621">— Ништа, вала, страшно... Вели, хоће да заведе војничку диципину у општини, а то није свак научио, а то старији траже, а што старији траже, реда је слушати.</p>
<p n="SRP18960622">— И Стојадина, и њега је ли?</p>
<p n="SRP18960623">— Канда и Стојадина. И, вели, знаш, узели га на руку наш капетан и.... помози ми рећи, онај из Поскурица, онај.. бој се, што заседава тамо у Београду у скупштини.</p>
<p n="SRP18960624">— И још шта вели?</p>
<p n="SRP18960625">— Каже: кршан младић онај Кићо, одевен ко детлић. Ништа, вала, не вели страшно...</p>
<p n="SRP18960626">У том Обренија уђе на врата Полако, више крадом, ступи унутра, назва Бога, и приђе руци најпре Јеротију, па Мојсилу.</p>
<p n="SRP18960627">— Жива била, Обренија! А где си ти, море, од јутрос? — запита Јеротије и рече јој да седне</p>
<p n="SRP18960628">Она се осмену :</p>
<p n="SRP18960629">— Нека, могу и стојати... Ја велим, аго, — погледа она у Мојсила — не смем деверу ни причати где сам јутрос била?</p>
<p n="SRP18960630">— Ти знаш, Бог ме — осмену се Мојсило.</p>
<p n="SRP18960631">Она приђе ближе и наслони се једном руком на кревет, па више шапћући, рече:</p>
<p n="SRP18960632">— Ја, богме, била код кривоусте Јане.</p>
<p n="SRP18960633">— Ене де! А шта ћеш тамо? — зачуди се Јеротије.</p>
<p n="SRP18960634">— Пораним јутрос из беле зоре. Ником нисам ни причала да ћу њојзи. Реко’ да огледам шта’ нам се види у кући...</p>
<p n="SRP18960635">— Бога ти прој се спрдње — ману Јеротије руком.</p>
<p n="SRP18960636">— Па шта вели? — упита Мојсило.</p>
<p n="SRP18960637">— Тако пођем ја у расвит. Срећом, успут, никог не тревих. А и варакала сам распутицама преко шуме, да никог не тревим...</p>
<p n="SRP18960638">Чича Јеротије скочи:</p>
<p n="SRP18960639">— Обренија! Донеси ми костретну торбу. Ону са заклопцем!</p>
<p n="SRP18960640">Скочи и Мојсило.</p>
<p n="SRP18960641">— Знала сам и сама да су чини, и да га је она опчинила — шапће она Мојсилу излазећи напоље.</p>
<p n="SRP18960642">— Па шта вели: која је? — запиткиваше он идући за њом.</p>
<p n="SRP18960643">— Угљевара Мара! Још зимус причала је сека Јека прија Јоки, да је чула, како је причала Ранђијина Јула, да јој је говорила угљевара Мара да ће видети сејир од наше куће. Убио је Бог!</p>
<p n="SRP18960644">— Узмиде, Мојо, ову чутуру, те напуни препеченицом. Начни оно буре до ћулсије, што смо га првог рата напунили. Пази те полако извади врањ и опет закуцај.</p>
<p n="SRP18960645">Све би за час готово. Чича Јеротије тури чутуру у костретну торбу, довати с полице три јабуке и прегрш ораја, те и то; обуче гуњ, обеси торбу о раме, чибук узе у једну руку а штап у другу, па рече Мојсилу:</p>
</sample>
<sample><p n="SRP18960775">Две девојчице, Лева и Стака, донеше на два служавника послужење: шећер, воду и ракију.</p>
<p n="SRP18960776">— Молимо... изволите, слуш’те се — обилази Мојсило око гостију, чешкајући се иза врата.</p>
<p n="SRP18960777">Као обично, прешло се у живљи разговор. Најпре су почели говори о задрузи: колико има чељади, од кад је кућа на овом месту; колико има стоке; о води: одакле се доноси, је ли бунар или кладенац; о ракији: колико имају шљива, како рађају итд.</p>
<p n="SRP18960778">У том је постављен ручак. Ставише млад сир и скоруп са неколико танких, млаких погачица. Мојсило узе чашу с ракијом:</p>
<p n="SRP18960779">— Сад заповедајте! и поспусти је мало пред Продана, па подиже. Капетан и капетаница згледаше се, а посланик рече: — Де, у добри час!</p>
<p n="SRP18960780">Мојсило се прекрсти: — Добар час, међу нас! Срећно састање и виђење! И здрав буди... овај.. — мрдну главом на Продана</p>
<p n="SRP18960781">— Од Бога ти здравље, домаћине! - одговори он.</p>
<p n="SRP18960782">— Ја бих рекао, домаћине, да ти мене добро не познајеш - рече капетан Спаса...</p>
<p n="SRP18960783">— Ја... што велиш... господине, нисмо се познавали... Ја, знаш, тамо око воденице, па ко и брав — рече Мојсило, искашљујући се и ако му се не кашље.</p>
<p n="SRP18960784">— А да ли знаш ко сам ја? — упита Продан достојанственим нагласком...</p>
<p n="SRP18960785">— Па Бога ми... нисам ти добро вешт. Јамачно ти заседаваш тамо у Београду, у скупштини?</p>
<p n="SRP18960786">— Јес, заседавам, помало — рече Продан преко залогаја и поче причати, како је негда Јеротије Миликић готовио ручак Малом Вукојици у Луговима, где се и он као гост капетанов десио.</p>
<p n="SRP18960787">Капетаница се насмеја:</p>
<p n="SRP18960788">— Колико вам има година ћико? (могла је рећи : „чико“, али мишљаше, да јој ово боље доликује.</p>
<p n="SRP18960789">— Па има нам, госпоја, Бога ми... до педесет...</p>
<p n="SRP18960790">— А, доста снажан чиле! — рече Коца.</p>
<p n="SRP18960791">— ’Прости ме... још сам јак... Изволте молимо</p>
<p n="SRP18960792">— Слуш’те се, господо... Ет’ сељачка посла! Тај сир, на премер, није Бог зна шта, нуди Кића.</p>
<p n="SRP18960793">— Красно, дивно, сјајно! — рекоше гости.</p>
<p n="SRP18960794">Мојсило донесе бардак вина, наслужи у окењаче и стави на трпезу.</p>
<p n="SRP18960795">— Служи де, Кићо, доле у дну, а ја ћу горе — шану му Мојсило.</p>
<p n="SRP18960796">— Шта велиш, чиле, да ли је добро бити посланик? — упита Коца.</p>
<p n="SRP18960797">— Шта му ја знам, у та се посла не стављам... А како ја рачунам, није лако — одговори он и погледа у Продана.</p>
<p n="SRP18960798">— А како ти то рачунаш ? - упита капетан.</p>
<p n="SRP18960799">— Молим, господине, ти то знаш најбоље: што већа влас’ у шакама, то тежи терет на врату.</p>
</sample></samples>