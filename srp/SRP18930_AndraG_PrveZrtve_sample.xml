<?xml version="1.0" encoding="UTF-8"?>
<samples n="SRP18930">
<sample><p n="SRP189301423">— Ко је то?</p>
<p n="SRP189301424">Одговора нема. У место њега он чу неке ускорене кораке.</p>
<p n="SRP189301425">— Ко је то? — грмну војник поново, у у пола устаде а срце му закуца брже.</p>
<p n="SRP189301426">Ни одговора нити каквог знака.</p>
<p n="SRP189301427">Он поћута и ослушну.</p>
<p n="SRP189301428">Не чу ништа. Хтеде се опет спустити, ал’ му се учини да чу гласан говор.</p>
<p n="SRP189301429">Скочи и мало погнут пође ка излазу из чадора.</p>
<p n="SRP189301430">У том се тренутку са свих страна око његова чадора захори:</p>
<p n="SRP189301431">— Алах, ил-Алах!</p>
<p n="SRP189301432">То не бејаше глас људске питомости и срца, које зна да није вечито. То бејаше рика рањенога тигра или уздах подземнога света.</p>
<p n="SRP189301433">И као туча на родну њиву спусти се рука сваког коњика турског на жртву, која му бејаше најближа.</p>
<p n="SRP189301434">— Алах, ил-Алах! — понављаше се стократно, ваљајући читаве таласе забуне на логор, који се на мах прену из кобнога сна.</p>
<p n="SRP189301435">— Оружје!</p>
<p n="SRP189301436">— Јунаци на ноге!</p>
<p n="SRP189301437">— Азијати!</p>
<p n="SRP189301438">— Издаја!</p>
<p n="SRP189301439">— Коња!</p>
<p n="SRP189301440">— Оружје и коња!</p>
<p n="SRP189301441">— Алах, ил-Алах!</p>
<p n="SRP189301442">— Превара!</p>
<p n="SRP189301443">— Боже, помози!</p>
<p n="SRP189301444">— Жерава, жерава мог!</p>
<p n="SRP189301445">— Војвода! Где је војвода!</p>
<p n="SRP189301446">— Држимо се!</p>
<p n="SRP189301447">— Алах, ил-Алах!</p>
<p n="SRP189301448">— Наш стег!</p>
<p n="SRP189301449">— Знак, какав знак!</p>
<p n="SRP189301450">— Боже, опрости!</p>
<p n="SRP189301451">— Узбуна!</p>
<p n="SRP189301452">— Војвода! Стегоноша!</p>
<p n="SRP189301453">— Помоћ!</p>
<p n="SRP189301454">— Деспот! Краљ!</p>
<p n="SRP189301455">— Алах, ил-Алах!</p>
<p n="SRP189301456">У мору различитих узвика, страха, изненађења, забуне и очајања, јунаштва и прегоревања, у часу извесне смрти — настаде страховита сеча</p>
<p n="SRP189301457">Чадори за тренут ока дигнути, погажени, покрхани и поломљени; коњи, што су око чадора привезани дремали, поплашени се откидоше и са изврнутим седлима и спуштеним уздама јурнуше лево и десно, напред и назад газећи и тлачећи све, на што наиђу, ударајући и убијајући ногама, док и сами не падну под теретом задобијених удара и рана; вика и писка, јаук и клетва, дозивања и одзивања, вриштање коња, звека сабаља и штитова, фијукање џилита и копаља — помешаше се у један страховит глас, који се одбијаше у котлу, где је међу бреговима логориште, те се са јачом снагом враћаше онима, од којих потече.</p>
<p n="SRP189301458">Вихор утишаваше по кад што својом јачином људске гласове, доносећи мало после са далеких крајева неразговетне звуке и лелек још веће беде и невоље.</p>
<p n="SRP189301459">Први редови бејаху највише изненађени и користећи се њиховом забуном, коњица турска продре брзо дубоко у логор, али до средишта ипак не доспе.</p>
<p n="SRP189301460">Многи не бејаху заноћили под својим чадорима, многима оружје не бејаше при руци а многи се не могаху дочепати својих добрих коња. Али таки не бејаху сви. Докопавши се коња и оружја, други за часак знадоше са које стране непријатељ улази у логор.</p>
</sample>
<sample><p n="SRP18930131">Кад је излазећи из малог тамника ступио на последњи мост међу бедемима градским једна му рука пружи кроз мален отвор ноћне стражаре киту поменка. Он брзо узе, и руком мило отпоздрави она два сјајна црна ока Марина, која га благо испраћаху.</p>
<p n="SRP18930132">Ћесарица Ана била је племенита госпођа и образована женска, која је знала схватити озбиљност прилика, што од неког доба насташе у српским земљама. Па ипак се она врло мало мешала у управљање обласним и државним пословима. А кад је добила женско дете, потоњу деспотицу Угљешину, још се више повукла себи и своме дому, одлично се старајући да чедо своје подигне и оплемени. Заузимљивој мајци и разборитој госпођи то је и пошло за руком. Љуба је расла, црпући у души своје мајке благост и тихо суђење а у витешком карактеру свога оца одлучност и постојанство. Била је у шеснаестом лету, кад се у њу загледао Угљеша Мрњавчевић, па је и запросио. Она му је по пристанку родитеља својих радо пружила руку. Византиски учитељи њени, дадиље и дворанке већином су се после тога разишли, а на дому Војихнину остала је само некадашња дојиља њена Видосава. Њено место у дому Војихнином доцније заузе сестра јој Мара.</p>
<p n="SRP18930133">Ана је имала близу шесет година, када је Војихна умро. Али је судба њена, честа у доба државне несталности, учинила, те је, ислабела, изгледала старија.</p>
<p n="SRP18930134">Мара је била тада у осамнаестој години. Лепа, на супрот топлом сунцу свога завичаја, плавојка привлачила је на се пажњу и душевним и спољним украсима. Стари се Властоје слагао са добрим монахом Исаијом, да је она најлепши цвет, што је последњих година изникао на плодним, али често пута крвљу натапаним, долинама јужне деспотовине српске. Мишљење свога оца делио је врло радо и његов Гојко, па је у мислима и жељама и даље ишао. А Мара се баш највише и паштила, да сазна његове мисли, за које јој је слатка слутња наглашавала да одговарају њеним жељама.</p>
<p n="SRP18930135">И сазнала је, па је казала доброј старој Видосави, а Гојко је тајну своје среће поверио своме верном Рајку.</p>
<p n="SRP18930136">На витешком мегдану, један пут, забаве ради Гојко је са својим коњицем Лабудом био готов срнути у пропаст. Опомене старијих на погибао таког кушања судбине не могаху Гојка задржати. Изјављујући да га само реч из једних уста може задржати, он је са Лабудом налетео на ров и прелетевши бездан, у коме га је очекивала готова смрт, пожњео је успех, праћен громогласним клицањем свих гледалаца. А кад је хтео да по ново куша судбину, Мара се одлучи да и она своју срећу проба. Приступила му је узбуђена, јер је знала да од одговора његовог зависи и срећа њена. Послуша ли је, спасао је себе, и казао јој, да је љуби. Не послуша ли — он ће погинути а она увенути.</p>
</sample>
<sample><p n="SRP18930847">— Ти? — изусти у чуду, али га Гојко већ не могаше чути.</p>
<p n="SRP18930848">Лабуд се бејаше спустио низ брежуљак, и ношаше свога господара, летећи преко поља ка главном путу, а старац се сав претвори у поглед, којим хтеде продреди кроз танки вео зорине помрчине да прати врлог витеза.</p>
<p n="SRP18930849">У деспотовини браће Дејановића а особито у главним градовима њеним, у Жегљигову, Велбужду и Кратову, кипео је живот бујношћу придошле реке планинске. Богати градови даваху у својим рудницима сребра и злата господи, као што травни пашњаци по висоравнима бејаху обилати храном за благо многобројних пастира.</p>
<p n="SRP18930850">Ни страшан глас о паду Дренопоља није зауставио напредовање тих градова ни развијање живота у њима. Па и сада, кад се сазнало за крвав и тужан пад Пловдина, који је био бедем против османске навале, није тога живота нестало, и ако се знатно повукао у скромније границе.</p>
<p n="SRP18930851">Помишљало се на војну, а свет је знао чак и то да се млађи брат деспот Драгаш од тога доба непрестано налази на граници и око огранака рилских, утврђујући градиће и добијајући гласове од стране пловдинске, одакле и прети погибија. Старији деспот Костадин био је у Жегљигову, где је добијао знатно благо од закупаца богатих рудника, нагонећи често пута рударе да преко уговора и за њега раде.</p>
<p n="SRP18930852">Последњих дана договоре се рудари и пошљу једног монаха, кога су умолили да подсети Костадина на погодбу и ма њихово право, да само за себе копају а деспоту да дају уговорену накнаду.</p>
<p n="SRP18930853">Монах се одазвао молби вредних рудара и учинио своје.</p>
<p n="SRP18930854">Деспот Костадин не само да не попусти, већ љуто прећаше и рударима и монаху.</p>
<p n="SRP18930855">Тада се смирени слуга божјег олтара разгњеви и плану:</p>
<p n="SRP18930856">— Кад нећеш, деспоте, да поштујеш своју реч, да Бог да у скоро слушао туђу!</p>
<p n="SRP18930857">То се по граду и подграђу за час рашчуло. И док су неки нагађали, шта ће љутити Костадин урадити са смелим монахом, дотле је дојездио гласник и јавно, да је Пловдин пао и да је дошао ред на деспотовину Дејанових синова.</p>
<p n="SRP18930858">Монах је био зао пророк, а његове речи у вези с пловдинским догађајем забринуше и народ у подграђу и господу у граду.</p>
<p n="SRP18930859">Костадин стаде размишљати о сакупљању војске.</p>
<p n="SRP18930860">У том стиже у Жегљигово и поклисар Гојко.</p>
<p n="SRP18930861">И док су једни причали о његовом доласку, дотле су други разносили глас, да је добри монах умро од туге, што је у срџби проклео и уклео свога господара а са њим и домовину.</p>
<p n="SRP18930862">Дејановићи су и до сад дочекивали поклисаре од Мрњавчевића с пуно поштовања према онима, који их шаљу. Сада је Костадин примио Гојка и с истинском радошћу, а кад је разабрао какве му поруке шаље Угљеша с краљем, одмах је дао пристанак у име своје и свога брата.</p>
</sample>
<sample><p n="SRP189301114">— Где сам их то могао видети? Где?— па му преко памети прелажаху различите слике и сцене из шаренога му живота.</p>
<p n="SRP189301115">— Све јесте и опет — није. Ал’ те очи!</p>
<p n="SRP189301116">Ходаше собом горе и доле.</p>
<p n="SRP189301117">На један пут стаде и лупи руком о руку:</p>
<p n="SRP189301118">— Она је!</p>
<p n="SRP189301119">Стојећи тако неколико тренутака, замисли се по ново, па опет рече:</p>
<p n="SRP189301120">— Она!</p>
<p n="SRP189301121">И он се јако стресе...</p>
<p n="SRP189301122">Погодио је!</p>
<p n="SRP189301123">За мало дана стиже у Драму и Угљешина војска а са њом Угљеша, деспотица Љуба и војвода Богдан, човек у најбољим годинама, осредњег раста, јаких мишица, добре душе ал’ намрштена лика.</p>
<p n="SRP189301124">Кад се серска и драмска војска састаше, проламаше се небо и разлегаху се горе од веселих ратничких клицања, а Угљеша бејаше задовољан драмским одељењима.</p>
<p n="SRP189301125">Ту је војска имала да се одмори три дана, па да се сва крене пут Дренопоља.</p>
<p n="SRP189301126">Била је већ половина месеца септембра, а блага јесен као да бејаше скупила сву драж својих дана те их смести у сам почетак своје владе.</p>
<p n="SRP189301127">Угљеша и Богдан, коме се указиваше свака част, сваког дана излажаху из града, те обилазише војску, и још се ни један пут не вратише у град невесели и незадовољни.</p>
<p n="SRP189301128">Једне вечери Угљеша сазва ратничко веће на коме одређиваше нове дужности војводама и издаваше налоге за претходну спрему пре поласка.</p>
<p n="SRP189301129">Највише бејаше изненађен — Тома Теологита. Угљеша на његово место за заповедника војске целе драмске области наименова војводу Гојка, а Тому позва да се нађе уз њега — деспота -— својим саветом и знањем.</p>
<p n="SRP189301130">Веће весело прими ту новину, а кад Гојко одушевљеним речима понови Угљеши, како му ставља на услугу мишицу и мач, главу и живот, захори се велика дворана од радосног клицања.</p>
<p n="SRP189301131">— Буди витез, као што си и до сада био, па си ми брат а не млађи! — одговори му Угљеша.</p>
<p n="SRP189301132">Тома је био од једа зелен. Не рекавши ни речи, једва дочека крај већа. А тада се брзо повуче у свој двор.</p>
<p n="SRP189301133">Он је већ знао, да је био стао на последњу и највишу лествицу части, коју је могао овде имати. Одатле се само могао спуштати на ниже. Зато је гледао да то спуштање не дође, бар не тако брзо. Али сад је оно већ отпочело. Уклоњен је с највиднијег места у источној половини Угљешине деспотовине, а на њ је уздигнут највећи противник његов.</p>
<p n="SRP189301134">Вреди ли више остати овде? Не, ни у ком случају не! Он је пажљиво сисао сласт, где год ју је могао наћи, као што вредна чела не оставља у врту ни један цветак. Није се само дотакао онога — чега није могао. Он је имао очи за лепоту и воље за уживањем. То је тражио и већином нашао. Сад ће настати војна, за коју он није у ствари никад марио. Тешко би у њу ступио, и да је остао у части, коју је до мало пре имао. Овако — никако.</p>
</sample>
<sample><p n="SRP18930643">Недалеко од Драме а близо великог моста, што је на јужном путу за морску обалу и Крстопољ, била је стара нека црквица, посвећена светом Прокопу, истом свецу, коме је посвећен и велики храм у Драми. Стари су људи говорили да се сећају како им је причано, да је ова црквица управо метропола новије драмске цркве. До црквице је била капела са једном одајицом, у којој је становао неки осамдесетогодишњи старац, свештеник, који је служио у црквици. Он је у исто доба био у целој ужој околини једина човечја прилика, јер црквица не имаше чак ни свога клисара.</p>
<p n="SRP18930644">Ту је Ана чешће долазила на вечерње или зором на јутрење.</p>
<p n="SRP18930645">Један пут јој Тома Теологита причаше како стари свештеник разбира што ње у последње доба нема, бојећи се да је није што и у чему несвесно увредио.</p>
<p n="SRP18930646">То је души Аниној било доста. Она се са скупоценим поклоном, који се састојао из једног чисто златног путира са осталим утварима потребним за причешће, крете да походи доброг старца и да буде на вечерњи. С њом пође — по њеној жељи — Мара и само један пратилац, стари дворанин Благоје.</p>
<p n="SRP18930647">Тома се једва одржао, да се не изда од силне радости, кад је видео да се његов план до краја извршује. Он пође у приличној даљини назорице за њима, а кад оне са својим пратиоцем ступише већ у двориште црквено, Тома се брзо изгуби у шумарку, што се са западне стране пута пружаше од Драме па далеко на југ иза црквице.</p>
<p n="SRP18930648">Ана је са пуно побожности и истинске богобојажљивости одстојала вечерњу с Маром, а за тим се, забринуте што се вече брзо спушташе на земљу, пожурише граду.</p>
<p n="SRP18930649">Кад се појавише из црквице, зачу се јак писак, који је долазио недалеко од цркве, негде око њене ограде. Њему се одазваше у два маха слични знаци из шумарка. Али то не опазише ни Ана ни Мара, а још мање стари дворанин, који бејаше прилично заостао у разговору са свештеником.</p>
<p n="SRP18930650">Ана и Мара доста брзо одмицаху. А кад дођоше до места, где се савија пут, те донекле иде кроз ту шумицу, пред њих искочише три, до зуба наоружана, човека, који по свему подсећаху на морске гусаре с југа.</p>
<p n="SRP18930651">Ана и Мара престрављене писнуше и стадоше, а један од оне тројице притрча и ухвати Ану за руку. Прискочише и она двојица, а један од њих извуче нож. Трећи говораше Ани нешто брзо грчки али тако покварено и нејасно, да га она ни у повољнијим приликама не би могла разумети. Ана је очајнички и несвесно грчила руку, за коју је бејаше нападач ухватио, а другу је подигла према ономе, што држаше го нож. Мара клече до Ане и склопљеним рукама мољаше разбојнике.</p>
</sample></samples>