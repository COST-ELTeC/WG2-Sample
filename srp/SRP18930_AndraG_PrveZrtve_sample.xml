<?xml version="1.0" encoding="UTF-8"?>
<samples n="SRP18930">
<sample><p n="SRP1893042">Љуба то спази, а он јој, да је преухитри, рече:</p>
<p n="SRP1893043">— Не бој се. Ма какве ми гласе поклисар донео, одмах ћу доћи, да ти их саопштим. Чекај ме у ложници.</p>
<p n="SRP1893044">После кратког времена Угљеша ступи у собу, где га је деспотица очекивала.</p>
<p n="SRP1893045">Он је био јако потресен и изненађен добијеним гласовима, а она му пође у сусрет.</p>
<p n="SRP1893046">— Глас, који ми је донео — рече јој он — ноћас гласник, није мио, није добар, далеко је од добра.</p>
<p n="SRP1893047">— Ипак не очајавај! —- храбраше га она.</p>
<p n="SRP1893048">Те га се њене речи још више неугодно такоше.</p>
<p n="SRP1893049">Погледа је право у очи, и рече:</p>
<p n="SRP1893050">— Љубо, тебе се више тичу. Буди храбра!</p>
<p n="SRP1893051">Она се трже, пребледе, и брзо упита:</p>
<p n="SRP1893052">— Да није —</p>
<p n="SRP1893053">— Отац твој —</p>
<p n="SRP1893054">— Отац?</p>
<p n="SRP1893055">— Умро је. После толиког боловања ипак је подлегао.</p>
<p n="SRP1893056">Деспотица цикну, а Угљеша је изнемоглу прихвати и спусти на меко седиште.</p>
<p n="SRP1893057">За тим она бризну у плач.</p>
<p n="SRP1893058">— Љубо! — рече јој Угљеша после неког времена. — Буди храбра. Ти си изгубила оца а ја првог помагача свог. Деспотовини је тај губитак ненакнадан. У томе је и туга, али теби, гранчици са стабла његовог, нека у томе буде и утехе.</p>
<p n="SRP1893059">— Ах, оче мој!</p>
<p n="SRP1893060">— Глас је кратак и непотпун, али у толико више тужан. Љубо, ти ћеш ми послати из Драме што пре опширније.</p>
<p n="SRP1893061">— Хвала ти, господару.</p>
<p n="SRP1893062">— Ал’ није то све. Други је глас да је — Дренопоље пало!</p>
<p n="SRP1893063">Туга деспотице Љубе чисто стаде. У њој плану жар свеснога частољубља, и она лаганим али поузданим гласом рече:</p>
<p n="SRP1893064">— Господару, не чекај, спремај се и пођи на сусрет дужности. Ја ћу ти помоћи!....</p>
<p n="SRP1893065">Кад по заповести Угљешиној уђоше к њима дворанке, да, и саме плачне, теше деспотицу, Угљеша се удали, очевидно и сам потресен губитком најпоузданијег крила на граници.</p>
<p n="SRP1893066">— Једна са свим утрну! — рече скоро полугласно излазећи.</p>
<p n="SRP1893067">Сутра дан рано из јутра уђе у собу деспотову војвода Тома Теологита, човек лепа лика, црних мало потуљених очију, које као да сакриваху лукавство, што одаваху црте лица а особито доња вазда притегнута усна.</p>
<p n="SRP1893068">Угљеша га је очекивао, па га је одмах, још пре но што га је Тома могао поздравити као свога владара, дочекао:</p>
<p n="SRP1893069">— Звао сам те, војводо, да ти саопштим једну своју одлуку, која се тебе тиче. Дренопоље је пало. Ћесар Војихна, господар Драме и таст наш, преминуо је. Оставио је најважнију страну моје деспотовине у часу, кад ми је његов глас, мудрост његовог ума и јунаштво срца његовог било најпотребније. Он је управљао драмским крајем готово неограничено. Ја нисам имао ни потребе ни разлога да своју превласт истичем, јер је он ипак одано вршио своју дужност. Драмска је област на граници, а Драма је предстража Серу. У Драми је остала узвишена ташта наша, ћесарица Ана, али војсци драмској ваља накнадити старога ћесара Војихну. Можеш ли се поуздати, да примиш управу над драмском војском Војихнином?</p>
</sample>
<sample><p n="SRP189301384">И киша стаде, а он се разузда.</p>
<p n="SRP189301385">Хује столетни грмови, јече брда, разлежу се долови, таласају се Тунџа и Марица, а врх свега фијуче ваздух као да пишти под клетвом столетних грешника.</p>
<p n="SRP189301386">Помрчина. Ни једне звезде, ни једне ватре, нигде огња, искре, светлости.</p>
<p n="SRP189301387">Зна ли бегунац, куда га сада носи већ у пола изнемогли дорин његов? У почетку: да; сада већ: не.</p>
<p n="SRP189301388">Гонилац ни онда ни сада.</p>
<p n="SRP189301389">У дивљој хуци узбуњене природе зачу се топот потмулом лупом</p>
<p n="SRP189301390">Бегунац је наишао на мост.</p>
<p n="SRP189301391">Гонилац напреже слух.</p>
<p n="SRP189301392">Потмула лупа преста па опет наста. Бегунац је сишао с моста, гонилац на њ наишао.</p>
<p n="SRP189301393">Међу њима је, дакле, само толико растојања, колико је дугачак мост.</p>
<p n="SRP189301394">То знају сад обојица.</p>
<p n="SRP189301395">Коњи сустају ал’ се напрежу.</p>
<p n="SRP189301396">Даље грабе и лете.</p>
<p n="SRP189301397">Ко зна колико времена језде? Бегунац за цело не, гонилац још мање.</p>
<p n="SRP189301398">Век је сад дуг колико и мост. Што краћи мост, краћи и век.</p>
<p n="SRP189301399">А куда ли прођоше за овај добар сахат времена? Да ли иду пољем? ил’ гором? ил’ брдом? ил’ водом? ил’ путем? ил’ странпутицом?</p>
<p n="SRP189301400">Свуда. Ал' то је сакривено од свести њихове.</p>
<p n="SRP189301401">Колико пута наиђоше и обиђоше смрт ?</p>
<p n="SRP189301402">Толико, колико пута коњи крочише у брзом лету свом.</p>
<p n="SRP189301403">Вихор — ал’ се опет нешто чује.</p>
<p n="SRP189301404">Пљусак.</p>
<p n="SRP189301405">Ал’ није киша са неба већ земље, киша, што је оба коњица готово у исти мах дигоше јурећи преко расплинуте речице!</p>
<p n="SRP189301406">А први кваси копитама другога.</p>
<p n="SRP189301407">Ту Су.</p>
<p n="SRP189301408">-Бегунац и гонилац чују један другоме дах, осећају пламен мржње међусобне.</p>
<p n="SRP189301409">Бегунац извитла мачем више главе.</p>
<p n="SRP189301410">Гонилац спреми тешки палош, држећи га, руком за балчак, на рамену са врхом далеко и право напред истуреним.</p>
<p n="SRP189301411">Страховито лупи, звекну и јекну нешто.</p>
<p n="SRP189301412">Верна животиња размрска теме о тврдо стење, што обележава почетак каменитог брда и паде мртва.</p>
<p n="SRP189301413">Бегунац се поведе, а оштри палош наиђе на врат и главу његову, и не заустави се.</p>
<p n="SRP189301414">Гонилац се са услужним мрковом својим скрха преко побеђенога бегунца и доброг коњица његовог.</p>
<p n="SRP189301415">Ал’ мртви — Тома Теологита за њ више не хајаше!</p>
<p n="SRP189301416">Кад је киша престала, растерана јаким ветром, који се с нова подиже, са три стране непријатељ приђе српском логору.</p>
<p n="SRP189301417">У тачном реду и густим групама коњица се турска раздели на три дела на северном крају Чрноменских Лугова. Два одељења заобиђоше српски логор са горње северне стране његове, па се једно примаче североисточном а друго северозападном крају и првим најближим чадорима српске војске. Треће се одељење спусти низ поток чрноменски поред самог логора па се заустави на половини источне ивице логорске. Јужну је страну граничила бујна Марица, а западна страна, од куда је дошла сила Вукашинова, бејаше отворена.</p>
</sample>
<sample><p n="SRP18930584">— Тако ће и бити! — одлучно рече Анђео.</p>
<p n="SRP18930585">Оставши сам, чим је отишао Тома Теологита, Љубоје се повуче и размишљаше о немилим догађајима, што се у Крстопољу пред њим одиграше.</p>
<p n="SRP18930586">У њему се борише с једне стране супарништво у љубави, уверење да Гојко није без кривице и свикнутост да се воља старијега без поговора изврши, а с друге стране стајаше неокаљана прошлост Гојкова, дугогодишње другарске везе и сумња у правичност велможе Теологите.</p>
<p n="SRP18930587">И први разлози попустише пред овим другим.</p>
<p n="SRP18930588">Љубоје зовну старешину градске страже.</p>
<p n="SRP18930589">— Је ли војвода Гојко ослобођен веза? — упита га Љубоје.</p>
<p n="SRP18930590">— По твојој заповести војводо, још јутрос рано, одговори старешина.</p>
<p n="SRP18930591">— Добро. А у граду се не зна, шта је с војводом Гојком учињено?</p>
<p n="SRP18930592">— Тако је.</p>
<p n="SRP18930593">— Кад се довече са свим смркне, сићи ћеш Гојку, и отворићеш му слободан излаз. Казаћеш, да чиниш по моме одобрењу.</p>
<p n="SRP18930594">— Учинићу, али ако он не хтедне бежати?</p>
<p n="SRP18930595">Љубоје се замисли.</p>
<p n="SRP18930596">— Рећи ћеш му, да га позивам ја, да дође к мени, — рече после неког времена старешини.</p>
<p n="SRP18930597">Тако је и учињено.</p>
<p n="SRP18930598">Тога дана у вече седео је Љубоје у својој соби, која је била слабо осветљена. Очекивао је Гојка.</p>
<p n="SRP18930599">Борба је у души његовој била још већа. Корео је себе, што није онда одлучно стао на страну Гојкову. Пребацивао је у исто доба сам себи, шта хоће сад са Гојком. Он, војник и слуга деспота и ћесара свога, тражи тајне ноћне састанке са оглашеним противником њиховим.</p>
<p n="SRP18930600">Прво му је говорило осећање према Гојку, друго дужност према старијима.</p>
<p n="SRP18930601">Са степеница се чу шкрипа. Неко долази. Љубоју срце јаче закуца, а у лицу се за часак промени.</p>
<p n="SRP18930602">Врата се отворише и уђе Гојко са старешином градске страже.</p>
<p n="SRP18930603">Љубоје махну руком и старешина се удали. Обојица ћутаху. Гојко је оштро гледао Љубоја, коме не бејаше лако.</p>
<p n="SRP18930604">Кад се по гласу, који са степеница долажаше, познало, да је старешина страже збиља отишао, Љубоје рече Гојку:</p>
<p n="SRP18930605">— Војводо! Док си ти тамновао, важни се догађаји збише. Ти си и нехотице учесник у њима. Ходи.</p>
<p n="SRP18930606">Гојкова праведна срџба попусти. На мах му сину мисао:</p>
<p n="SRP18930607">— Ко зна, шта је могло бити ?</p>
<p n="SRP18930608">Он проговори:</p>
<p n="SRP18930609">— Реци ми: ко сам? заточеник или слободан војвода?</p>
<p n="SRP18930610">— Војвода Гојко, — одговори Љубоје одмах.</p>
<p n="SRP18930611">— Нисам, — рече Гојко. — Где ми је оружје, где су знаци мога чина?</p>
<p n="SRP18930612">— Ето их, — рече Љубоје показујући на застор — који је о зиду покривао шлем и оружје Гојково. — Узми, твоје је!</p>
</sample>
<sample><p n="SRP189301004">Пружи му руку, па се братски опет пољубише.</p>
<p n="SRP189301005">— Ти си, без сумње, уморна од путовања? — упита Рајко Јелену.</p>
<p n="SRP189301006">— О том не говори, — рече она.</p>
<p n="SRP189301007">У том се са степеница зачула неко долази.</p>
<p n="SRP189301008">— Дакле дошао? — чујаше се нечији глас отуда. — Е, добро нам дошао такав соко!</p>
<p n="SRP189301009">— То је његов глас, — рече Рајко.</p>
<p n="SRP189301010">— Сад већ доцне! — настави Гојко — не спремисмо ни њу ни њега.</p>
<p n="SRP189301011">— Твој стриц, монах Исаија! — рече Рајко Јелени.</p>
<p n="SRP189301012">Гојко бејаше изишао на врата, и дочека Исаију.</p>
<p n="SRP189301013">— Добро дошо̑, витеже!</p>
<p n="SRP189301014">Гојко пољуби Исаију у руку, а монах га благослови, па додаде:</p>
<p n="SRP189301015">— Ама с таким јунаком хоћу да се и у лице целивам! — рашири руке, загрли Гојка па се срдачно пољубише.</p>
<p n="SRP189301016">Кад ступише у собу, Рајко устаде с Јеленом, која је била силно узбуђена.</p>
<p n="SRP189301017">За Рајком приђе и она и пољуби Исаију У Руку.</p>
<p n="SRP189301018">— Жива и срећна била, кћери моја, — благослови је Исаија.</p>
<p n="SRP189301019">Јелена не могаше више издржати. Покри лице рукама па зајеца.</p>
<p n="SRP189301020">Исаија погледа у Гојка па у Рајка, питајући их очима и изразом свога лица.</p>
<p n="SRP189301021">— Бог ми је дао срећу, да те обрадујем, добри оче! Позвах те преко гласника из Сера, да одмах дођеш овамо, ал’ ти не рекох, да ти водим — твоју синовицу Јелену, — брзо изговори Гојко, показујући на њу.</p>
<p n="SRP189301022">— Господе преблаги! — викну Исаија. — Боже!</p>
<p n="SRP189301023">Полете напред и загрли Јелену, која му, лијући крупне сузе, паде на груди.</p>
<p n="SRP189301024">Исаија је пољуби у чело и косу, очи му заблисташе сузом, а он, држећи је на прсима, диже своју главу и очима гледаше горе, као да тражаше небо и на њему Господа.</p>
<p n="SRP189301025">— Тебе, Бога, хвалим! — оте му се из раздрагане душе његове.</p>
<p n="SRP189301026">Стари дворанин брзо пробуди једног свог друга, па га, казавши му у чему је ствар, поведе са собом у врт.</p>
<p n="SRP189301027">Ушавши, старац доведе друга до клупе, где је Рајко требао да главом плати своју честитост.</p>
<p n="SRP189301028">— Ево овде је то било, — показиваше старац — а зликовац је хтео отуд иза леђа напасти. Је л’ тако било, несрећо грчка? — окрете се старац месту, где је везао нападача.</p>
<p n="SRP189301029">Одговора не би.</p>
<p n="SRP189301030">— Ћутиш, а? ама проговорићеш, док те притегнем уз врбу, уз ону исту врбу, где ти мене веза!</p>
<p n="SRP189301031">Обиђоше клупу.</p>
<p n="SRP189301032">— Разумеш ли, а? — говораше старац, па се саже да рукама опипа везанога.</p>
<p n="SRP189301033">Прође један тренутак, а старац викну и устаде пљеснувши рукама:</p>
</sample>
<sample><p n="SRP1893039">Кроз ноћну се тишину разлеже трубни знак један пут, два пут па онда и трећи пут, а мало после чу се звека ланаца на покретном мосту код бедема и шкрипа кључева у великој гвозденој брави на градским вратима.</p>
<p n="SRP1893040">Деспотица погледа Угљешу.</p>
<p n="SRP1893041">— То је какав поклисар, мож’да чак од границе — одговори Угљеша па, пошавши са деспотицом низа степенице, које се отворене увијаху око спољне стране високе куле, као и нехотице погледа на звездано јато.</p>
<p n="SRP1893042">Љуба то спази, а он јој, да је преухитри, рече:</p>
<p n="SRP1893043">— Не бој се. Ма какве ми гласе поклисар донео, одмах ћу доћи, да ти их саопштим. Чекај ме у ложници.</p>
<p n="SRP1893044">После кратког времена Угљеша ступи у собу, где га је деспотица очекивала.</p>
<p n="SRP1893045">Он је био јако потресен и изненађен добијеним гласовима, а она му пође у сусрет.</p>
<p n="SRP1893046">— Глас, који ми је донео — рече јој он — ноћас гласник, није мио, није добар, далеко је од добра.</p>
<p n="SRP1893047">— Ипак не очајавај! —- храбраше га она.</p>
<p n="SRP1893048">Те га се њене речи још више неугодно такоше.</p>
<p n="SRP1893049">Погледа је право у очи, и рече:</p>
<p n="SRP1893050">— Љубо, тебе се више тичу. Буди храбра!</p>
<p n="SRP1893051">Она се трже, пребледе, и брзо упита:</p>
<p n="SRP1893052">— Да није —</p>
<p n="SRP1893053">— Отац твој —</p>
<p n="SRP1893054">— Отац?</p>
<p n="SRP1893055">— Умро је. После толиког боловања ипак је подлегао.</p>
<p n="SRP1893056">Деспотица цикну, а Угљеша је изнемоглу прихвати и спусти на меко седиште.</p>
<p n="SRP1893057">За тим она бризну у плач.</p>
<p n="SRP1893058">— Љубо! — рече јој Угљеша после неког времена. — Буди храбра. Ти си изгубила оца а ја првог помагача свог. Деспотовини је тај губитак ненакнадан. У томе је и туга, али теби, гранчици са стабла његовог, нека у томе буде и утехе.</p>
<p n="SRP1893059">— Ах, оче мој!</p>
<p n="SRP1893060">— Глас је кратак и непотпун, али у толико више тужан. Љубо, ти ћеш ми послати из Драме што пре опширније.</p>
<p n="SRP1893061">— Хвала ти, господару.</p>
<p n="SRP1893062">— Ал’ није то све. Други је глас да је — Дренопоље пало!</p>
<p n="SRP1893063">Туга деспотице Љубе чисто стаде. У њој плану жар свеснога частољубља, и она лаганим али поузданим гласом рече:</p>
<p n="SRP1893064">— Господару, не чекај, спремај се и пођи на сусрет дужности. Ја ћу ти помоћи!....</p>
<p n="SRP1893065">Кад по заповести Угљешиној уђоше к њима дворанке, да, и саме плачне, теше деспотицу, Угљеша се удали, очевидно и сам потресен губитком најпоузданијег крила на граници.</p>
<p n="SRP1893066">— Једна са свим утрну! — рече скоро полугласно излазећи.</p>
<p n="SRP1893067">Сутра дан рано из јутра уђе у собу деспотову војвода Тома Теологита, човек лепа лика, црних мало потуљених очију, које као да сакриваху лукавство, што одаваху црте лица а особито доња вазда притегнута усна.</p>
</sample></samples>