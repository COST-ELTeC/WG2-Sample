<?xml version="1.0" encoding="UTF-8"?>
<samples n="CS0016">
<sample><p n="CS00161430">Dostál, vysoký to hubený muž s jiskrnýma očima, usednuv jal se vykládat, jak na Policku, zvláště na Broumovsku mezi Němci lid je nespokojen a že už pomýšlí násilím si pomoci. „Kdybyste také tak mínili, bylo by pro vás i pro nás líp; dva více zmohou než jeden."</p>
<p n="CS00161431">Návrhy jeho byly ochotně přijaty, Rychetský ale dodal, že tak důležitou věc není možno beze všeho začíti, že je třeba úrady; proto navrhoval, aby se ještě počkalo.</p>
<p n="CS00161432">„Tedy dobře," mluvil Dostál. „Počkáme; mezitím to přezvím a vyjednám s Němci, mám je blízko, a pak ostatní dojednáme."</p>
<p n="CS00161433">„Jiříku Skalákovi můžete vše svěřiti, ten bude naším prostředníkem," navrhoval Nývlt.</p>
<p n="CS00161434">Pak zasedli ke stolu, na který Rychetská nápoj a jídlo snesla. Jiřík, jenž dříve již byl na cestách svých o Dostálovi slyšel a pak jej seznal co muže, jakého hledal, seznámil se s ním; chytrý horák ale nevěřil úplně bláznu; a teprva dnes, když ho zavedl ve sbor mužů po okolí známých, uvěřil úplně. Odcházeje stiskl Jiříkovi ruku a pravil: „Tedy na brzkou shledanou ve Lhotě!"</p>
<p n="CS00161435">Teprva cestou, když s Baltazarem na „skalku" se ubíral, dal se Jiřík do hovoru o Lidce a o správci.</p>
<p n="CS00161436">„Co si počneme?" tázal se Baltazar.</p>
<p n="CS00161437">„Do dvora nesmí."</p>
<p n="CS00161438">„A ona chudinka o tom ničeho neví."</p>
<p n="CS00161439">K večeru přišli oba mužové na „skalku"; na dvoře bylo ticho, ani hlásek se neozval. Jiřík ohlížeje se divil se, že Lidka dosud nevyběhla, aby je uvítala jako jindy. „Co to je, snad neodešli všichni dolů do vsi?" divil se hospodář.</p>
<p n="CS00161440">Vstoupivše do světnice plni úžasu se zastavili; uzřeli několik židlí překácených, stůl byl s místa svého pošinut a v koutku u ohniště seděla stará Bartoňka plačíc.</p>
<p n="CS00161441">„Co se to děje?“ zkřikl Baltazar tuše věc nemilou.</p>
<p n="CS00161442">Stařena uzřevši hospodáře dala se do hlasitého pláče a naříkání, jímž zaznívala slova: „Je pryč! je pryč!"</p>
<p n="CS00161443">„Kdo? Lidka?" tázali se kvapně oba mužové.</p>
<p n="CS00161444">„Lidka," naříkala stařena. „Odvedli ji."</p>
<p n="CS00161445">„Cože, odvedli?" zkřikl salva guardia. „Nech pláče a povídej, co se tu stalo!" poroučel.</p>
<p n="CS00161446">Trvalo to hodnou chvíli, než pověděla Bartoňka, že dnes odpoledne odešel Vaněk do vsi a Lidka že seděla venku pod lipami. Tu přišli dva cizí mužové, jeden jako dráb, a poroučeli Lidce, aby s nimi do dvora šla. „Děvče prchlo do světnice, bránilo se, já také pomáhala, ale ti chlapi stáli na svém, že Lidka je sirotek, že nemá rodičů, že patří tedy do zletilosti své vrchnosti. Povstal boj, mnou smýkli sem do kouta a já nemohla se už sebrat a musila jsem se dívat, jak mou Lidušku vzali a do dvora na službu odvedli. O můj bože!" plakala usedavě.</p>
</sample>
<sample><p n="CS00161247">„Ta robota!" opakoval císař pokyvuje hlavou.</p>
<p n="CS00161248">Baltazar připletl do řeči, že byl mnoho let dragonem a že voják ve válkách tolik nezkusí jako poddaný.</p>
<p n="CS00161249">S veselou myslí kráčeli sedláci z císařského hradu od audience; slíbili jim pomoc.</p>
<p n="CS00161250">„Co bychom měli, kdybychom dle rady Řehákovy jednali?" řekl Rychetský.</p>
<p n="CS00161251">„Ba, měl jste pravdu, kmotře."</p>
<p n="CS00161252">Nouze v Čechách, zvláště v horských krajinách, dostoupila svého vrchole, tu přišla pomoc. Josef 2. sám spěl do Čech se přesvědčit a ztrnul. Uzřel polonahé, otrhané mrzáky v bídných chatrčích, po vesnicích hladem umírající a v nemocnicích morem hynoucí. Tu kázal na okamžitou pomoc vydat ze zásobáren vojanských mouku, výsada cechu pekařského zrušena, každému dáno povolení péci chléb; pak byly žito a rejže z Uher a Rakous přiváženy, ba pšenice až ze Sicílie. Lid žehnal mladému panovníkovi.</p>
<p n="CS00161253">„Salakvarda" byl spokojen; Rychetský pokynul hlavou. „To by bylo něco, teď ještě robota. Hlad přejde, ale stará bída se obnoví. Robota je rána, dají-li na ni nějaký přílepek, bude hůř."</p>
<p n="CS00161254">Členové deputace získali mnoho v okolí. „Vidíte, Řeháku, kdyby šlo po vašem, co bychom měli?" říkali slatinskému sedláku.</p>
<p n="CS00161255">„Však ještě není dohráno a vyhráno," odpovídal a ušklíbl se.</p>
<p n="CS00161256">A nebylo dohráno a vyhráno. — Baltazar Užďan seděl u nemocného Jiříka; dosud ubohý hoch blouznil v horečce. Starý dragon byl zasmušilý, bylať mu Bartoňka, aby Lidka neslyšela, řekla: „Nevím, vyjde-li z toho ten hoch!"</p>
<p n="CS00161257">„A bylo by mu skoro lépe," myslil si v duchu hospodář, „není-li tomu tak, jak mně Rychetský cestou povídal. Inu, Skalák by byl s to."</p>
<p n="CS00161258">Tu vstoupil rychtář ze vsi vraceje se z náchodského zámku oznamoval Užďanovi, že se má zítra o deváté hodině ranní dostavit na zámek do kanceláře.</p>
<p n="CS00161259">„A co tam?" ptal se zhurta Baltazar.</p>
<p n="CS00161260">„Kdybych věděl — mám to jen vyřídit. Pozdrav bůh!" a odešel.</p>
<p n="CS00161261">„To bude pro tu deputaci, ó ti —!" a hospodář hučel nadávku.</p>
<p n="CS00161262">Druhého dne ráno stanul na nádvoří zámeckém. Tam u dveří kaple stál Bartoň ze Slatiny, a sotva se sedláci pozdravili, přišel Rychetský.</p>
<p n="CS00161263">„Na kancelář?"</p>
<p n="CS00161264">„Také? já také."</p>
<p n="CS00161265">„No, to je ta Vídeň."</p>
<p n="CS00161266">„Ó ti — však se jim nedáme."</p>
<p n="CS00161267">„Soused Řehák se mně smál: ,To máš z těch deputací, nepovídal jsem to?'"</p>
<p n="CS00161268">„Což ten ramínkář! Pojďme!"</p>
<p n="CS00161269">Nečekali dlouho, přišel pan vrchní a nastal výslech. Pan Franc nějaký sedě u stolku psal po německu protokol, jak pan direktor diktoval. Sedláci nezapírali, Rychetský odpovídal za všechny.</p>
<p n="CS00161270">„Bylo zle, vrchnost nepomáhala, měli jsme hlady umřít, šli jsme a doprosili se a vzácné vrchnosti jsme tím neublížili."</p>
</sample>
<sample><p n="CS00161005">Vrchní v čele úřadnictva předstoupiv před trůn knížecí hluboce se třikrát uklonil, načež odříkával řeč na uvítání mladého knížete, poroučeje sebe i úřadníky do milosti vznešeného pána. Josef Parille pokynul milostivě hlavou, načež úřadnictvo do pozadí ustoupilo, vrchní ale zůstal u stupňů. Nyní uklánějíce se předstoupili představení, rychtáři a konšelové. Náchodský purkmistr ve velké paruce přednesl slavnostní českou řeč ve jmenu všech zastupitelstev obecních a končil takto:</p>
<p n="CS00161006">„S tou nadějí v ochranu Vaší vysoce osvícené knížecí milosti a milosti kladouce v nejhlubší pokoře od boha všemohoucího, jenž spasena činí knížata, samo vinšované potěšení srdce, stálé zdraví, božské požehnání jak v dědictví svatém vnuků svých, tak stále trvajícím květu dobrých věcí po všeckny dny života upřímně vinšujeme, aby tady slavný knížecí rod nikdá shlazen nebyl, nýbrž jmeno jeho v památce od národův do národův až na věky trvalo. Což když poddaně přejeme, sebe v milost a v stále trvající náklonnost Vaší vysoce osvícené knížecí milosti a milosti poníženě poroučejíce, zůstáváme Vaší osvícené a urozené knížecí milosti ponížení a poslušní poddaní."</p>
<p n="CS00161007">Na to složiv „právo" k nohoum nového knížete slíbil ve jmenu měšťanů „poslušnost, věrnost a poddanost". Vrchní po učiněném slibu ve jmenu knížete mu zase „právo" odevzdal.</p>
<p n="CS00161008">Nyní předstoupili hluboko se uklánějíce představení Skalice České, Úpice a Hronova, jakož i rychtářové všech obcí, a složivše také „práva" svá u nohou knížecích slibovali nejen „poslušnost, věrnost a poddanost", ale také „člověčenství". Pak přijavše od vrchního znaky důstojnosti své, ustoupili do pozadí uklánějíce se.</p>
<p n="CS00161009">Tu vstav královský komoří vzal od komorníka žezlo knížecí a podal je mladému knížeti ve jmenu Její Milosti královské, načež pokročiv o několik kroků do předu zvolal hlasitě: „ Vivat Josefus kníže Piccolomini!" Venku zazněla hlučná fanfára, výstřely hmoždířů otřásaly okny, hosté povstali, shromáždění úřadníci, sedláci a měšťané provolali třikrát: „Vivat!" Fanfára zvučela znova, hmoždíře hřměly a dole na dvoře zámeckém přehlušoval zvuky hudby křik lidu, jenž na rozkaz volal: „Vivat! vivat!" V sále jen Rychetský mlčel, na dvoře pak Baltazar Užďan stoje blíže Lidky kabonil čelo.</p>
<p n="CS00161010">Jiřík byl pln netrpělivého, teskného očekávání, nevšímal si křiku, nevolal; jak by mohl volati on neb otec jeho?</p>
<p n="CS00161011">„Teď už půjdou!" znělo to v lidu. „Už jdou!" Nový šum a hluk, strkali a tlačili se na špičky vystupujíce ; chtěli viděti své utlačovatele v celé slávě. A hle, tu jsou! Hudba zazněla znova, rány za zámkem se ozývaly, lid na znamení z plna hrdla křičel: „Vivat! Hoch!"</p>
<p n="CS00161012">Tu šli ti pánové ve drahocenných vyšívaných šatech, kníže, komoří královský, hrabata i baronové, vznešené dámy s napudrovanými, vysoko sčesanými vlasy v šatech nádherných, skvělých a pestrých barev. Darmo se mušketýr zámecký a sluhové namáhali, nebyli s to, aby lid zadrželi.</p>
</sample>
<sample><p n="CS00161137">Rychetský mírnil Užďana i Řeháka; nastal šum a hluk, tak že neslyšeli ani hlasu rychtářčina. Dvéře přístěnku se otevřely a na prahu stanul Jiřík. Klobouk cetkami ozdobený měl v týle, cimbál opřel u nohou o dvéře; za ním stála udivená rychtářka, jež ho byla marně zdržovala. Hluk ustal, všichni hleděli s úžasem na mladíka.</p>
<p n="CS00161138">„Co tu chceš?" ptal se nejbližší drsně.</p>
<p n="CS00161139">Jiřík se hluboce uklonil. „Poníženě ručičku líbám, pane direktore!"</p>
<p n="CS00161140">Někteří se usmáli, jiní na mladíka udiveně hleděli. Užďan a Rychetský vzadu vypnuli se, aby přes hlavy mužů podivného mladíka viděli.</p>
<p n="CS00161141">„Pane direktore, dovolte, abych maličkou supliku Vašnosti, vzácný pane, přečetl. Vede se mně tak zle."</p>
<p n="CS00161142">„Blázen — kdo je ten člověk?"</p>
<p n="CS00161143">„Ježíš Maria — Skalák!" zahučel „salakvarda", a starým dragonem otřáslo poznání to od hlavy do paty.</p>
<p n="CS00161144">Nyní ho poznali všichni, všem byl znám již dle jmena. „Syn Mikulášův," povídali si. Outrpně nebo zvědavě na Jiříka hleděli, jenž v chatrné své kazajce něco hledal; konečně vytáhl kus pomačkaného papíru. Tu se Baltazar zpamatoval a přistoupiv položil pravici na rameno mladíkovo. „Jiříku, co děláš? kdes byl tak dlouho?"</p>
<p n="CS00161145">Jiřík upřel na něj zrak a usmívaje se mdle pravil: „Prosím poníženě, já jsem zdaleka, mám ještě dnes domů přijít a musím číst supliku."</p>
<p n="CS00161146">Tvář Baltazarova se zachmuřila.</p>
<p n="CS00161147">„Jiříku, mě neznáš?" ptal se Rychetský.</p>
<p n="CS00161148">„Byl jste v Hradci, tenkráte, když tam zvonili umíráčkem."</p>
<p n="CS00161149">„Myslí na tátu, už to je takové."</p>
<p n="CS00161150">„Tedy nám přečti tu supliku."</p>
<p n="CS00161151">Jiřík se usmíval, ale ten úsměv bodal Užďana. Jiřík jal se čísti:</p>
<p n="CS00161152">„Vysoce urozený, mnoho vzácně vážený pane direktor panství náchodského!</p>
<p n="CS00161153">Ráčej milostivě odpustit, že se opovažujeme je svými nehodnými řádky zaneprazdňovat. Poníženě pro lásku boží prosíme a žádáme, aby nám v těch věcech nápomocni býti ráčili."</p>
<p n="CS00161154">Dále vypisovala žádost bídu dvou selských rodin, které velkou nouzi a hlad trpíce povinnostem svým zadost učinit nemohly a prosily, by jejich statky jiným hospodářem opatřit ráčil, jinak že by vše opustili donuceny byly.</p>
<p n="CS00161155">„Za to ve vší poníženosti pro boha prosíme a žádáme, aby nám tak dobrotiví byli a nám pomohli. My se zavazujeme jak sami, též se svými manželkami a dítkami vstávajíce lehajíce ve svých nehodných modlitbách se odměňovati, aby jim všemohoucí udělil zdraví a hojné požehnání, dlouhé panování s jejich celým rodem a po tomto životě život věcný uděliti ráčil."</p>
<p n="CS00161156">„Tu supliku znám!" zvolal Mytiska z Lipého. „Dali si ji napsat od nás Matěna a Hájek,"</p>
<p n="CS00161157">„A odevzdali ji?" ptal se Rychetský.</p>
<p n="CS00161158">„Arci, ale nepořídili, však Matěna ještě sedí; něco prý na kanceláři řekl, a tu —"</p>
</sample>
<sample><p n="CS00161067">Tak dlouho seděli rozmlouvajíce a všem bylo smutno, nejvíce Lidušce; ta po celou noc oka nezamhouřila, obrazy děsné mučily srdce její.</p>
<p n="CS00161068">Minul den první, druhý i třetí, a Jiřík nepřicházel, minul týden i dva, o synovi nešťastného Mikuláše nebylo zmínky. „Salakvarda" se po něm vyptával, avšak nikdo ho neviděl. Všichni Skaláky litovali, zvláště nebohého otce. „Chtěl jsem vás osvobodit!" Slova ta, jež Mikuláš na dvoře zámeckém k lidu zvolal, kolovala ode vsi ku vsi, všude je tak a onak vykládali, ale na konec uznali, že Skalák byl nešťastnou obětí, že s lidem smýšlel dobře. Tu teprva mnozí porozuměli tomu, co jim na svých potulkách vykládal. Ano, měl pravdu. A mnohý se tu zamyslil o věcech, jež tehdáž Mikuláš radil, zaseté semínko tu a tam začalo klíčit. A teď ještě zaslechli, jak srdnatě umíral, jak na lešení ještě komorníkovi a pánům pověděl; Baltazar to vypravoval dole ve vsi, odtud bleskem rozlétla se zpráva po okolí. Kamkoli přišel, všude musil vypravovat a on také tak bez dlouhého zvaní učinil, dodávaje tu a tam slovíčko, jež bylo jiskrou. Vždy ulevil rozhorlenosti své ráznými slovy, po dragonsku. Mnohý tu rolník poddaný zakroutil hlavou. „Kdyby byl každý Mikulášem Skalákem, bylo by to jinak s námi!" A oheň tajený tu jasněji zašlehl v srdcích všech. „Ten pes, ten komorník! však už dříve nás se nadřel; on je všeho původcem." Nenávist proti němu se vzmohla tím více, když uslyšeli, jak byl odměněn. Stalť se správcem dvoru plhovského a pan direktor mu dal dceru, s kterou za veliké slávy sňatek svůj slavil.</p>
<p n="CS00161069">Po Náchodsku si vyprávěli, že Rychetský ze Rtyně, který uměl s pány promluvit, žádal za audienci u královského komořího z Vídně, by se tento u císařovny za trpící lid přimluvil. Rychetský složil pohnutlivou supliku, však marně, nebyl předpuštěn, mladý kníže tomu nechtěl.</p>
<p n="CS00161070">Podivně vítali obyvatelé panství nového pána. „To bude vláda, pánbůh s námi! Hezky to začalo, a jak nám polepší, je vidět z toho, že nepustil Rychetského ani k tomu pánovi ode dvora, ani k sobě."</p>
<p n="CS00161071">„Ty aby tak spolu zapřáhli, knížete a toho darebu, toho nového správce. Polituj bože! To bude mít mušketýr práce, a karabáč, arest a trdlice — ty se budou míti dobře!" Takové řeči kolovaly mezi lidem.</p>
<p n="CS00161072">Mladý kníže Piccolomini nepředpustil k sobě Rychetského; bylť rozzloben nemálo na opovržené sedláky, ze kterých jeden opovážil se proti němu ruku vztáhnouti. „Ještě se opovažují ke mně dolízat!" zkřikl rozhněván, když Nývlt pokorně za slovo prosil. Mladá kněžna nemusela příliš prosbami na něj doléhat, aby opustil smutný ten zámek, v němž prý životem jist nebyl; dříve než jindy do Vídně se odebral. Sotva že podzimek nastal, vyjely ze zámku náchodského cestovní knížecí vozy, v nichž seděli kníže a kněžna s nemalým komonstvem. Piccolomini mohl cestou pohodlně přesvědčit se o hrozné bídě poddaného lidu; u cest leželi zmoření hladem, umírající, nářek dorážel až k pohodlnému sídlu, ale knížecí uši ho neslyšely. „Krásný to pán, měl by pomoci, a on ujíždí!" A ti, co doufali polepšení od nové vlády, tesklivě pohleděli k nebesům.</p>
</sample></samples>