<?xml version="1.0" encoding="UTF-8"?>
<samples n="CS0017">
<sample><p n="CS0017361">„Abys sobě vzala Jindřicha.“</p>
<p n="CS0017362">Dívka zbledla a zklamána v napnutém očekávání, sklopila zrak prvé na Petra upřený, oči se jí zalily slzami, z nichž jedna upadla mu na ruku; pálila jej žhavěji než řeřavý uhel.</p>
<p n="CS0017363">„Proč mně neodpovídáš na mou prosbu?“</p>
<p n="CS0017364">Hojnější ještě slzy byly jedinou odpovědí. Skoro násilně vyvinula ruku svou z ruky jeho.</p>
<p n="CS0017365">„Verunko, dítě – odpověz mně přece! Hněváš se na mne? Vždyť jsem ti ničím neublížil.“</p>
<p n="CS0017366">„Nemohu, neumím vám odpovědiť.“</p>
<p n="CS0017367">„Proč?“</p>
<p n="CS0017368">„Ach, tážete se vždycky na věci, které víte. Když jste mne potkal ondy naposled v bárovských lesích, ptal jste se mne také, proč pláču – a věděl jste to. Vy víte vše a přece mne nutíte k odpovědi,“ pravila s výčitkou.</p>
<p n="CS0017369">Petr byl zaražen; v okamžiku nevěděl, jak by opět zabočil k dřívějšímu předmětu. Bylo mu jasno, že dívka má více síly a odhodlanosti, než-li se byl prvé do ní nadál. Přišla mu myšlénka, skoro ďábelská, myšlénka, že ku provedení záměru užije prostředku pro dívku pokořujícího, že jí řekne, že on sám pro ni neměl a nemá žádného citu, že myslela-li si to, klamala se. Ale jediný opětný pohled na ni zapudil nepěkný ten úmysl. Ovanul jej něžný, skoro ženský měkký cit. Pravil:</p>
<p n="CS0017370">„Ano Verunko, já vím všechno. A víš ty také všechno?“</p>
<p n="CS0017371">Dívka naň opětně pohledla a klopíc již zase zrak šeptala:</p>
<p n="CS0017372">„Ano, vím.“</p>
<p n="CS0017373">Úsměv libosti, skoro blaženosti, přelétl jí při slovech těch přes její pěknou tvář a prodlel na ní déle, než si byla sama přála. Jediný úsměv ten mohl mu říci více než všechna její slova. Petr mu neporozuměl.</p>
<p n="CS0017374">„Víme tedy oba vše, a právě proto musíš vyplnit mou prosbu.“</p>
<p n="CS0017375">„Ach, já vím, že vaše žádost vám nejde ze srdce. Což myslíte, když ji vyplním, že vám i mně bude lépe? Vy to činíte jen k vůli tatíčkovi, že mě nutíte, a ne k vůli sobě, ani k vůli mně.“</p>
<p n="CS0017376">Petr se ulekl srázu, na kterém se octl. Chtěl jediným slovem vše napraviť. Nutil se k odhodlanosti, skoro přísnosti a mrazivosti.</p>
<p n="CS0017377">„Mýlíš se děvče. Jde mi to ze srdce. Jest to mým nyní jediným, vroucím přáním.“</p>
<p n="CS0017378">Verunku jako by polil. Byla zaražena a cítila se býti spolu výrokem tím i ponížena.</p>
<p n="CS0017379">„A což myslíte, kdybych jednala dle vašeho přání, že bych Jindřichovi přece neřekla, že to činím z přinucení, ale že ho ráda nemám? Myslíte, že on, kdyby se to dozvěděl, ještě by stál na tom, abych si ho vzala? Myslíte, že se dá láska vynutiť? A když se nedá vynutiť, myslíte, že by to bylo ode mne hezké, abych mu to skrývala a se přetvářela? Abych mohla tatíčka býť poslušna a uposlechnouť i vás, musel by mně panbůh dáť dříve takové vnuknutí, ale já mám jiné vnuknutí, a proti tomu nikdo nic nepořídí, ani celý svět ne.“</p>
</sample>
<sample><p n="CS00171148">„Na to na vše není nyní čas mysleť, milé dítě. Zapuď vzpomínky ze své hlavy, ze svého srdce. Ne, ne, dítě, nemysli na nic, jen na zítřek, na pozítřek, na naši cestu. Celou síť ostražitosti musel jsem splésť, aby se v ní všichni lapili, kdo by chtěli sledovati směr našeho útěku. Jindrouš jest již napřed a tak vše jest nastrojeno, že mine celý týden, ba více, prvé než se zde kdo dozví, že jsem utekl já, že jsme utekli spolu. Celá osada bude mysliť, že jsem odjel k baronu Holinskému a od něho k své matce na návštěvu do Uher. Za tři dny jsme na moři, na šírém dalekém moři, jež nás ponese v krásnou budoucnosť. Verunko, jsem již pouhou myšlénkou šťasten, ach, což teprvé bude skutečnosť. Jsi také šťastna?“</p>
<p n="CS00171149">„Ano, jsem šťastna vaší i svou láskou, vaší i svou nadějí. Ale ještě před odjezdem vás o něco prosím. Učiníte mně to k vůli, musíte mně to učiniť, jest to poslední má prosba zde.“</p>
<p n="CS00171150">„Neodepřu ti ničehož.“</p>
<p n="CS00171151">„Dovolte a půjdu dnes v noci podívat se ještě jedenkráte na náš dům, ua naši samotu.“</p>
<p n="CS00171152">„Jaká zpozdilá myšlénka, Verunko! Upusť od toho, mohl by tě někdo shlídnouť, a pak by bylo veta po našem útěku, ba veta po našem štestí.“</p>
<p n="CS00171153">„Nechte mne, prosím vás, nechte mne. Půjdu tak tiše, tak ostražitě, že mne nikdo, nikdo nezahlédne. Ach, proč v tom mém štěstí musí býť i trpká kapka zármutku!?“</p>
<p n="CS00171154">„Jsi tím sama vinna, Verunko. Jsi jako všichni lidé. V blažených chvilkách svého života tak dlouho hledají kolem sebe, až něco nacházejí, co vrhají v jasný, čistý, svěží strumen svého blaha, aby jej zkalili, podobni jsouce malým dětem, jež, když se byly napily, házejí kaménky v křišťálové studánky lesní. A když lidé nemohou ničeho najíti mimo sebe, hloubají a ryjí ve vlastních útrobách, až tam odtud dobudou myšlénku, cit, jímž svůj zdroj mutí. Verunko, ty jsi také taková.“</p>
<p n="CS00171155">„Já nehledala trpké vzpomínky; přišla sama. Hleďte, můj tatíček, má matička – jak jsou oba nešťastni! Já cítím jejich neštěstí.“</p>
<p n="CS00171156">„A to jsi nevěděla dříve, než jsi se odhodlala ku kroku tomu, že budou nešťastni? Odkud teprvé nyní tato myšlénka?“</p>
<p n="CS00171157">Verunka se přivinula přítulně k Petrovi, vzala ho za ruku a něžně naň patříc, pravila prosebně:</p>
<p n="CS00171158">„Nehleď a nemluv tak přísně. Vidíš, mně se zdá, že až spatřím ještě jednou náš dům a vše, co kolem něho jest, až ještě jednou a naposledy snad v životě svém budu blízko tatíčka a matkky, že se mně ulehčí, že se mne spadne všechen smutek, že všechny myšlénky mé budou opět jen tvými. Zdá se mi, že mně bude dobře, že budu úplně šťastna, až tam nechám své slzy. Usednu za hustým keřem bezu, co roste nad naším domem, posednu si tam v trávě a vypláču se. Mně se chce plakať, pusť mne, pusť.“</p>
</sample>
<sample><p n="CS0017920">Tatínek jeho měl stále hrozné bolesti v pravé noze; žádný lékař nemohl mu pomoci; měl za to, že vyhojí jej jen vlastní syn. Proto chtěl z něho míti lékaře; Bohuslav poslechl, šel do mediciny, vydržel v ní rok – po té vystoupil.</p>
<p n="CS0017921">Bohatý strýc jeho měl již asi dvacet let rozepři o kus meze; prosoudil celou jednu chalupu, ale měl ještě tři statky a poleviti nechtěl. Myslel, že mu bratrovec rozepři o mez šťastně skončí, a proto chtěl, aby byl právníkem. Bohuslav poslechl, šel na práva, vydržel tam rok – po té vystoupil.</p>
<p n="CS0017922">Konečně se na něj dopálili všichni: maminka, tatínek, strýc, a odepřeli mu všechnu podporu. Počal studovať, co původně měl v úmyslu: přírodní vědy a filosofii, i stal se vychovatelem, maje pověst nešikovného, nepraktického, bázlivého, ale velmi učeného mladíka.</p>
<p n="CS0017923">Teď musím počíť novou kapitolu.</p>
<p n="CS0017924">„Láska a arsenik to jsou dvě mocnosti, jedna sžírá srdce a druhá vnitřnosti,“ praví jedna pouliční píseň, a jest věru v porovnání tom celá pravda. Arsenik jako láska – míním totiž lásku k ženám. Užíváš-li arseniku a lásky v malých dávkách, jsi bujný, veselý, vede se ti při tom dohře, můžeš býť dlouho živ. Vezmeš-li jednoho neb druhého příliš mnoho náhle, veta po tobě. – Můj přítel a kolega Bohuslav vzal lásky – arseniku mnoho, příliš mnoho najednou. Ten nepraktický, bázlivý, nešikovný mladík se zamiloval. Byla to praobyčejná, všední historie: učitel se zamiloval do své žačky – šestnáctileté Herminy Kočárkovy.</p>
<p n="CS0017925">On byl interesantní povahou. V nitru sžíravý oheň, plamen nikdy nehasnoucí – ale zevně chlad, skoro zima. Myšlénky plny nenucenosti, síly, samostatnosti, rekovnosti, ano i velkoleposti a vroucnosti, – ale slovo vždy bázlivé, zajíkavé, nucené, slabé, bezvýznamné; čin rozpačitý, nesamostatný, konání passivné, chování skoro nejapné a směšné. Ten, jenž nikdy ve svém nitru se nenudil, bohat jsa duševním životem, jehož ňadra překypovala lesknoucími se myšlénkami, byl chudý slovem, nudil společnost, byl „fádní“. Ten, jenž chvěl se v nitru svém nejkrásnějšími city, velikými záměry, reformami – zdál se býti na zevnějšek apatický. V dobách politických neb sociálních obratů byl by velikánem v prvních vlnách obrovského proudu; v době naší musil zahynouť, nevynořiv se ani na povrch. Bylo to zrno, jež hospodář hodil mezi trní a bejlí – bylo udušeno. U jiných velikých národů byl by se stal alespoň velikým spisovatelem filosofem; u nás mohl se státi pouze domácím učitelem u pana Kočárka. – Nebylo v něm ani za mák ctižádosti; snil snad tím více o slávě – kdož to ví?!</p>
</sample>
<sample><p n="CS0017258">„Nikdy?“</p>
<p n="CS0017259">„Nikdy.“</p>
<p n="CS0017260">U Hájků již svítili, když se Verunka vracela samojediná domů.</p>
<p n="CS0017261">„Kde pak je pan učitel?“ ptal se jí Hájek.</p>
<p n="CS0017262">„Já nevím.“</p>
<p n="CS0017263">„Což jsi ho nepotkala?“</p>
<p n="CS0017264">„Ne,“ odvětila dívka celá zapýřená.</p>
<p n="CS0017265">Hlas ji zrazoval, že nemluví pravdu. Otec nepozoroval ničeho, ale matka z toho jediného slova již věděla, že se bylo mezi ní a Jindřichem něco nemilého událo, a tušila také, co.</p>
<p n="CS0017266">Ač starý Hájek pevně si byl předsevzal, že dceru za dnešní její pošetilý skutek přísně pokárá, ano, i potrestá, přece změnil hned úmysl, jakmile ji uviděl: zdáloť se mu, že dítě je nemocno, že postonává. Také měl nyní okamžik za vhodný, aby promluvil s Verunkou o své zamilované myšlénce, o zasnoubení jejím s Jindřichem. Proto pravil přívětivě:</p>
<p n="CS0017267">„Pojď sem, Verunko, něco ti povím; sedni si vedle mne. Barboro, nech teď kuchyně a pojď sem také.“</p>
<p n="CS0017268">Dcera i matka hned uhodly, o čem chce otec mluviť. Obě se toho ulekly, ale poslechly. S bázní a mocně bušícím srdcem sedla si Verunka na lavici vedle otce, položila obě ruce do klína a hleděla upřeně na podlahu, tajíc v sobě povzdechy. Matka si sedla vedle ní. Nastalo na chvilku ticho; uprostřed světnice položil se černý kocour a mruče, díval se svítícíma očima na nečetnou rodinu, jako by očekával, co se bude díti. Sršící oči jeho setkaly se se zrakem Verunčiným.</p>
<p n="CS0017269">Hájek pohladiv Verunku po vlasech, počal: „Pověz mně pravdu, řekl ti juž pan učitel, že tě má rád?“</p>
<p n="CS0017270">Verunka byla jako na řeřavém uhlí. Nevěděla, co odpovědíť a jak se k otci chovať. Celá se zapýřila a urychlený dech doprovázený vlnivými pohyby ňader nasvědčovaly, že v nitru se něco neobyčejného děje. Chvilku čekala, jako by se rozmýšlela, ale náhle jí z očí vyhrkly slzy. Obrátila se k tatíčkovi, vzala ho oběma rukama okolo krku, zavěsila se naň a ukrývajíc k němu tvář, volala štkajíc:</p>
<p n="CS0017271">„Ach tatíčku, já si ho nevezmu, prosím vás, já si ho nevezmu.“</p>
<p n="CS0017272">Do Hájka udeřil blesk. V prvním okamžiku ho pojal hněv; cítě ale, jak se milovaná dcera jeho strachy a vnitřním hnutím chvěje, jak v ní vše bouří a pracuje, nechtěl hněvu svému pustiti uzdy. Neměl síly, aby ji od sebe odstrčil, ona se ho křečovitě držela a jej objímala, jako by se bála, že ji chce někdo vzíti – sám byl omráčen, neboť byl neočekával výjevu toho. – Nastalo na okamžik napnuté mlčení. To dodalo Verunce odvahy, prosila dále:</p>
<p n="CS0017273">„Tatíčku, dovolte, já půjdu nazpět k tetě do Němec.“</p>
</sample>
<sample><p n="CS0017437">„A nenavštíví-li žádného z nás?“ tázal jsem se.</p>
<p n="CS0017438">„Pak vás nechám na pokoji; budu přesvědčen, že děvče mne nemiluje. Ze tří případů máte dva pro sebe.“</p>
<p n="CS0017439">Vínem rozjařen, přijal jsem nesmyslný návrh. Bylť jsem jist vítězstvím – můj soupeř též. Jak ujednáno, tak vykonáno. Hned druhého dne povolal k sobě Spiridion starého Jirsu a dovedl toho na něm, že v jeho záležitostech odjel na dva dni do hlavního města. Ještě týž den byly odeslány za večerního soumraku Kristince dva listy umluveného obsahu.</p>
<p n="CS0017440">Oba byli jsme zavřeni ve svých bytech. – Byl podzim; zůstával jsem blíže radnice, na které bily hodiny. Slyšel jsem každou čtvrť. Nevydržel jsem ani jediného okamžiku na jediném místě. Byl to hrozný stav. Seděti jsem nemohl; chodil jsem po svém pokoji, jako chycené dravé zvíře, když je zavřou první den v klec. Věřte mně, že mi dosud vyvstává na čele pot, když si zpomenu na několik těch hodin prožitých v nejistotě. Nejistota jest to nejstrašnější na světě.</p>
<p n="CS0017441">Bila sedmá, přiblížila se již i osmá – Kristinka nepřicházela; byl jsem jako na uhlí, chtěl jsem zžírán žárlivostí a zvědavostí vyřítiti se ven; přemáhal jsem se však a vyčkal v smrtelných úzkostech hodiny deváté. Chvěl jsem se na celém těle, krev ve mně proudila, jako by hnána přívalem bouřných citů – a děvče mé přec nepřicházelo. Nebyl jsem již pánem svých myšlének, jež přede mnou jezdily v nejpodivnejších motanicích a obrazech, i vyběhl jsem ze svého pokoje; na ulici fičel ostrý, mrazivý vichr. Hnán žárlivostí, pádil jsem k advokátovu bytu. Vida, že okna jsou tam osvětlena, chtěl jsem do vnitř a již chytal jsem za kliku domovních dvéří. V tom slyším blížící se kroky a hlasy. – Ustupuji do nočního temna a čekám. Klika cvakla, dvéře se otevřely, na ulici vychází Spiridion a po jeho boku naň zavěšena – Kristinka. V prvním okamžiku chtěl jsem se vrhnouť mezi ně a vyrvať mu ji. Vzpamatoval jsem se a šel jsem tichým krokem za nimi. Byli tak zabráni do rozhovoru, že nepozorovali ničehož ani před sebou, tím méně mne za sebou. Byl to zvláštní rozhovor, který mně tou měrou utkvěl v paměti, že mně z ní nikdy nevymizí.</p>
<p n="CS0017442">On: „Nyní jsi na věky má. Pověz, kdy budem slaviť svatbu?“</p>
<p n="CS0017443">Ona: „Můj bože, nemluvte mně o svatbě s vámi. Jsem nevěstou jeho. Vy jste jej zradil. Co se s ním stane, s ubožákem?“</p>
<p n="CS0017444">On: „Vím, že ho více nemiluješ, jen lituješ. Přikvačil naň zlý osud. Kdyby mne byl stihl, byl bych si vzal život; zastihl jej – ať činí, co chce a co může. Kde nemohu pomoci, nelituji.“</p>
</sample></samples>