<?xml version="1.0" encoding="UTF-8"?>
<samples n="CS0004">
<sample><p n="CS0004536">Ti čekali jako na Boží smilování, zda-li navečer velký zvon zahlaholí; a když jeho hlaholem povětří se zachvělo, zachvělo se jim srdce radostí, neboť poznávali, že se osnova od Benedy nastrojená nezmodrchala — a dle toho se jedenkaždý k popůlnoční výpravě vesele hotovil.</p>
<p n="CS0004537">O půlnoci vytáhli Braniboři k nájezdu do jednoho, toliko Kofroně, jenž pořád ještě a čím dál tím hůře s cesty mluvil, ve vazbě zůstavivše. Ani stráže z lidu svého v městě nenechali, mníce všelikou hlídku na několik těch hodin docela zbytečnou býti, an posel žamberecký jistil, že budou s kořistí doma, dříve než solničtí z pelechů vylezou.</p>
<p n="CS0004538">Ale solničtí v tu dobu byli již na nohou, a po půl hodině za Branibory touž cestou k Hoříni opatrně a tiše na pochod se dali.</p>
<p n="CS0004539">Dvacet mužů z městských ozbrojenců ponecháno doma na hlídce s tím zvláště rozkazem, aby do města vejíti nedali, kdyby někdo z Braniborů předce z bitvy utekl a někde u brány se ukázal, anto by s jiným leč žhářským anebo jináče záhubným úmyslem nepřicházel.</p>
<p n="CS0004540">V pustém sklepě na plebáni s rukama nazad spoutanýma a za nohy ke špalku přivázán seděl pololežmo na velké otepi slámy Poberto.</p>
<p n="CS0004541">Již bezmála dva dni a dvě noci tady strávil a dotud slova nepromluvil, sousta ničeho nepožil, ba téměř sebou ani nehnul. Kdyby nebyl dýchal, mohl se za mrtvého považovati.</p>
<p n="CS0004542">Do pustého sklepa sestupovalo se z předsíně po desíti schodech a vchod opatřen byl dveřmi poklopovými. Od posledního schodu táhla se úzká dlouhá šíje, jižto od sklepení napotom se šířícího oddělovaly dvéře stojaté.</p>
<p n="CS0004543">Solničtí majíce i ze spoutaného Poberta nemálo strachu, hned dvéře u šíje opatřili stráží a k poklopu na předsíni postavili druhou. Vidouce ale vězně docela pokojného a nemožnost vyváznutí jako nahlížejícího, upustili od své přísné hlídky.</p>
<p n="CS0004544">Stráž v šíji nevydržela ani celý den, a ze čtyr strážníků na předsíni zbyl konečně toliko jeden. Avšak ani ten tam nezůstal; neboť jak mile se po půl noci za Branibory k Hoříni táhlo, povolán jest i ten poslední, aby přidělen byl k oněm dvadceti, jižto brány městské osaditi a v případu potřeby také brániti měli.</p>
<p n="CS0004545">Za nějakou chvílku po odchodu svého posledního hlídače dal se Poberto do bědování. Stenal jako od bolesti, vzdychal, kňučel a mezitím někdy tak zaječel, jako by z něho střeva soukal.</p>
<p n="CS0004546">Děsně rozléhal se takový povyk z podzemního zákoutí po celém domě, a z prostomyslných obyvatelů byl by málem duši vystrašil.</p>
<p n="CS0004547">Kněz plebán, jenž bez toho, jak u starých lidí vůbec bývá, jenom jako na mžitky spával, hned s prvním rykem bědujícího ze spaní se probudil a tolik se ulekl, že ani do taláru trefiti nemohl. Jak tak ustrojen vešel do čeledníku, aby od domácích slyšel, co se děje.</p>
</sample>
<sample><p n="CS0004516">„Mluví takové rozervané řeči, že z nich nic vybrati nelze, leč pro nespokojené hlavy popuzování k spouře. Povídá o doupnivé hrušce a o zradě, o knězi od Svatého Jakuba a o dudáku Froňkovi — a že Bertholda již dva dni neviděl, stojí na svém, že je buď mrtev anebo někde ve vazbě. A mluv mu co mluv — jináče si říci nedá."</p>
<p n="CS0004517">Žoldnéř k mistru Daňkovi pro čerstvé poslaný se vracel a zrovna s ním vtíral se do bytu vůdcova beze vší opovědi a téměř násilně Kofroň.</p>
<p n="CS0004518">Nalézal se opravdu ve velkém rozčilení a málem jako šílenec vyhlížel.</p>
<p n="CS0004519">Hned jak do světnice vcházel, sypal se do Ebrklaua: „Potři toho štíra, dokud tebe i nás na dosmrtí neuštká!" A přitom s náramnou zuřivostí na posla ze Žamberka ukazoval.</p>
<p n="CS0004520">„Pamatuj se, Kofroni!" přimlouval zuřícímu Ebrklau. „Ubohý! vždyť mluvíš nesmyslně, mluvíš s cesty."</p>
<p n="CS0004521">„Já s cesty? Snad mě nemáš za blázna? Sám jsi blázen, že se od svůdce za nos voditi dáváš! A jestli ho na tom místě nezničíš, zahyneš a my s tebou!"</p>
<p n="CS0004522">„Jen pak se upokoj, bláhový," chlácholil Ebrklau třeštěnce. „Vždyť se nic nestalo, proč bys v takový nepokoj mysli upadal a sebe i nás děsil."</p>
<p n="CS0004523">„Že se nestalo, povídáš?" vztekal se Kofroň ještě hůře. „Kdo dni prochlasce, noci prochrápe a paty z hnízda nevytáhne: ten arci o ničem neví! Já ti povím, co se děje — slyš: na Skuhrově na nás pod rouškou nábožného skutku sbírají lid; u doupnivé hrušky mi o tom Berthold pověděl, a kněz od Svatého Jakuba nepopírá ničeho. Ale prokletý dudák ve své skrýši všeckno vyslechl a vyzradil; a proto se Berthold z kostela nevrátil! Buďto je zavražděn anebo uvězněn; já utíkal před mutinovci, dlouhými oklikami až teprv za dne dorazil jsem do Solnice a k zachování Bertholdovu pozdě přišel!“</p>
<p n="CS0004524">Ebrklau poslouchal nesouvislé Kofroňovy řeči s outrpností a již pranic o jeho šílenosti nepochyboval.</p>
<p n="CS0004525">„Slyšíš, co mluví?" šeptal posel žamberecký Ebrklauovi do ucha. „Že by nám mužstvo pobouřiti mohl!"</p>
<p n="CS0004526">A Ebrklau přisvědčil.</p>
<p n="CS0004527">„Neposlouchej toho ďábla!“ zařval Kofroň, zpozorovav to, jako posedlý. „On nám všem o hrdlo hraje! Spoutej, uvězni ho na tom místě! celé to hnízdo kaž obrátiti na rub, až Bertholda buď živého neb mrtvého najdeme. A neuděláš-li po mé radě, my sami bez tebe jednati budeme!“</p>
<p n="CS0004528">„Teď je s tebou čas, šílenče! abys byl neškodným učiněn,“ rozhněval se Ebrklau.</p>
<p n="CS0004529">Sotva že to dořekl, obejmul posel žamberecký s rychlostí blesku a silou obra Kofroně v půli, a obě ruce jeho svým náručím sevřev, vzdor všemu lomcování lapenému nepovolil, až mu Ebrklau a strážní žoldnéř ruce i nohy spoutali. Spoutaného odvlekli do komůrky tady v bytu vůdcově a tam jej uvěznili.</p>
</sample>
<sample><p n="CS0004171">Tak se dělo s Eliškou.</p>
<p n="CS0004172">Kromě hochů domácích zvěděli o tom také jiní, že ona je děvče švárné a že krásou i ctností oplývá. Sám přední panoš ze skuhrovského hradu zjevně ji náviděl, a šla o tom řeč najisto, že ji k oltáři povede, jenom co pan Mutina starého hradního na odpočinutí dá a uprázdněné místo svým oblíbeným panošem osadí.</p>
<p n="CS0004173">Takového štěstí vsickni Elišce přáli. Toliko domácí chasníci na to reptali, mníce: když za domácí ohradou něco kalého vykvete, že pokaždé přespolní ruka zrovna před hubou jim to vyfoukne. A kteří byli zhorka nakvašeni, vyjádřili se ještě ostřeji, říkajíce bez obalu: „Tak ono je — na čem si člověk nejvíce zakládá: ďas to vezme!"</p>
<p n="CS0004174">V pondělí po známé nám neděli před dušičkami zrána zaměstnávaly se Mareškovic dle svého způsobu — matka pletením a dcera šitím.</p>
<p n="CS0004175">Světnička, kdež obě při práci spatřujeme, stkvěla se čistotou a něžným uspořádáním.</p>
<p n="CS0004176">Obvyklé nářadí, jako stůl, lavice, židle a police veskrz z lípového dřeva bez nátěru lesklo se jako sklo a jen málo lišilo se od bělounkých pokrývek na dvojím loži. Po stěnách bílých jako křída visely ve slušném rozměru obrázky Svatých a uprostřed mezi nimi v průčelí světnice trůnil značně větší obraz nepoškvrněné Bohorodičky, ověnčen pletenci z pozdního jesenního kvítí, a pod ním stálo klekátko, kdež Eliška prosby a touhy svého panenského srdce každodenně na modlitbách k nohoum Panny nejsvětější vroucně skládala.</p>
<p n="CS0004177">Za dotčeného jitra pracovaly obě mlčky s tváří sklíčenou.</p>
<p n="CS0004178">Matka, jížto do padesátky scházelo asi tolik co dceři do dvacítky, a na jejímž obličeji známky někdejší sličnosti tak patrné byly, jako skutečná krása na obličeji dceřině, seděla opodál oken v zázadí světnice, protože s dráty i z paměti uměla; Eliška naproti měla šití rozložené na stolku u samých oken, aby za mlhavého nejasného jitra na drobnou práci lépe viděla.</p>
<p n="CS0004179">Do řeči jim nebylo, neboť při stísněném srdci špatně se jazyk obrací; a od té doby, co se Braniboři v obci uhnízdili, ani Mareškovic bez tísně srdce nebyly.</p>
<p n="CS0004180">Po celý ten měsíc od sv. Václava ani noha ze sousedstva k nim nezavítala, protože si pro strach nikdo z domu netroufal. I byly jako zakleny a trávily dnem i nocí při dveřích závorou zastrčených. Mimo to pak ještě jiná okolnost nemálo je děsila.</p>
<p n="CS0004181">Dlouhé mlčení konečně přetrhla matka mírným rozkazem.</p>
<p n="CS0004182">„Odstav stůl od okna," velela dceři. „Nastává předpolední," udávala příčinu své vůle, „co nevidět počnou žoldnéři po ulicích vytloukati, a ten šereda nám bez toho zase pod okna okounět přijde."</p>
</sample>
<sample><p n="CS0004470">Mužové na můstku střežící počali mluviti tiše sice, ale předc tak, že jim pod můstkem bylo rozuměti.</p>
<p n="CS0004471">„Co jsme si jen pomyslili," zabědoval první, a Froněk poznal Klusáčka, „že jsme se do umlouvání na Branibory dali! Nelapíme-li Poberta, běda! — Beneda upláchne, a my za všeckno vypíjeme sami. Poberto nás poškrtí co králíky; a že ho nedostaneme, vím bezpečně. Nejednou jsem slyšel, že umí s čertem — a s pomocí takového druha se nám třeba z ličáku vysmekne!"</p>
<p n="CS0004472">„Mlč, hnidopichu! a neodjímej svou nerozumnou bázní zmužilosti jiným," osopil se na bědujícího druhý, a Froněk poznal Plichtu.</p>
<p n="CS0004473">„Nechte tlachu a raději vyvalte oči, kudy Filištinský neobřezanec vyskočí!" káral oba předešlé třetí, a byl to mistr Hora.</p>
<p n="CS0004474">Z takové řeči pojímala Froňka pod můstkem závrať.</p>
<p n="CS0004475">Tehdáž se ještě v Čechách strojily na vlky jámy. Otvor se opatrně pokryl chvojí a za vnadidlo se na chvoj přivázala koza. Vlk skočiv po koze, spolu s ní propadl se do jámy. Vida ale, že je v pasti, potratil chuť k jídlu, a dříve než k jámě kdo přišel, třeba dva dni s kozou pospolu pobyl, aniž jí uškodil. Proto ale byl stav kozy strašlivý — a v takovém stavu nalezal se Froněk. Hlava mu šla kolem, v prsou ho pálilo, chřtán se mu svíral, mřel strachem a nemyslil na nic než na svoji ouzkost.</p>
<p n="CS0004476">Teprv když Beneda od prohledávání výmolu s nepoříženou k můstku se vrátil a nad planým výsledkem své práce téměř malomyslněl — ano tu teprv počal dudák rozjímati.</p>
<p n="CS0004477">„Jedinkým zvukem bych vám prospěti mohl,“ přemítal na mysli; „ale co? on mě uškrtí, dříve než ku pomoci přispějete! Arciť povídal kněz od Svatého Jakuba: Kdo v zápasu s Branibory padne, hojnou odplatu na nebi si ukládá, — a má pravdu — já to cítím. Duch by chtěl, ale tělo je slabé!“ Nalézal se v těžkém zápasu mezi povinností a bázní, a když konečně lepší stránka zvítězila, že hlasitým zvoláním vraha pod můstkem vyzraditi chtěl: stáhlo se mu hrdlo až k zalknutí, že zvuku ze sebe vydati nemohl.</p>
<p n="CS0004478">„Ale, přátelé!“ promluvil zrovna nad Froňkem mistr Hora, „stává se nejednou v zapoměnlivosti, že člověk něco hledá a třeba to v ruce drží. Možné, že se nám zrovna tak s Pobertem děje! Není-li on pod můstkem?“</p>
<p n="CS0004479">„Dej si pokoj!“ zavrhoval pronešené mínění Klusáček. „Kde by se tam stěsnal?"</p>
<p n="CS0004480">Teď hrklo v Pobertovi jako v starých hodinách. Přirozeným pudem o zachování sebe poháněn šoupal se k protější od otvoru straně, ač věděl, že tamtudy pro kámen vyváznouti nelze, a přitom vrazil do Froňka.</p>
</sample>
<sample><p n="CS0004418">Beneda dobře poznával, v jaké louži zabředl; i chtěl mu přistaviti lávku a řekl: „Nerač nám tvá důstojnost brániti; sice bychom mysliti museli, že národu svému nepřeješ a ke straně Braniborů držíš."</p>
<p n="CS0004419">„Já ke straně Braniborů?" rozhorlil se kněz jako hněvem, ale zatím byl rád, že změněný svůj oumysl na něco jiného než na rozkaz biskupský bude moci svésti. „Což snad neproudí v mých žilách krev česká, abych cizozemcům proti vlastnímu plemenu nadržoval? Aneb jsem snad němým psem na Sionu, abych ke svatokrádeži a k hanobení Božích kostelů mlčel? Ovšem jsou Braniboři zaslouženou metlou na nás pro hříchy naše; v tom ale nepravosti jejich ospravedlněny nejsou a hřích jejich zůstává hříchem. Pročež v radu proti nim vejděte!"</p>
<p n="CS0004420">Ruku v ruce vyšel kněz plebán s poslem Mutinovým ze sakristie, a mužstvo v lodi přátelskému jich usrozumění od srdce se radovalo.</p>
<p n="CS0004421">Věděli všickni dobře, že kněz plebán má svou hlavu, že mu rokování v kostele po chuti nebude, a proto očekávali odpor. Vidouce ale, že se poddal, měli to za znamení dobrého zdaru všech věcí a zaplesali.</p>
<p n="CS0004422">V zázadí lodi pod kůrem kantorů stranou od hlavního vchodu zastavil se plebán a vykázal tady, jakožto v zákoutí od oltáře nejvzdálenějším, místo k rokování. Sám ustoupil stranou a pokynul Benedovi, aby mluvil.</p>
<p n="CS0004423">„Ve jmeno nejsvětější a nerozdílné Trojice Boží!" pozdravil Beneda všech přítomných hlasem pro úctu k místu, kdež se nalézali, poněkud se chvějícím.</p>
<p n="CS0004424">A všickni přítomní odpověděli vážně chorálem hlubokým a táhlým: „Amen."</p>
<p n="CS0004425">„Boha se dokládám, přátelé! že bych za nic ve světě před stánkem Božím nahlas nepromluvil, kdyby těžká nevyhnutelná potřeba nedoháněla. —"</p>
<p n="CS0004426">A opět odpověděli všickni přítomní jednohlasně jako dříve: „Rádi, rádi tak o tobě věříme."</p>
<p n="CS0004427">„Ostatně se domnívám, že mě znáte?“</p>
<p n="CS0004428">„Ano, známe," posvědčil za ostatní mistr Hora, „a doufáme v Boha všemohoucího, že jsi nástrojem v jeho rukou na potření nepřítele zlého, že vládnouti budeš šťastně prakem Davidovým na poražení Goliáše a že nás vyvedeš z moci Filištinských těchto.“</p>
<p n="CS0004429">„S tím oumyslem arci přicházím, abych vás a celou krajinu těžkého soužení zprostil a vraha cizozemského uvedl v zahynutí, jež svatokrádeží, lupem a všeho druhu násilím již dávno zasloužil. Je-li však s úmyslem mým také vůle Boží, a zda-li zdar aneb zmaření nám vzejde? — toť jedině Bohu všemohoucímu zůstaveno."</p>
<p n="CS0004430">„Dobře mluvíš," přejal opět slovo za ostatní mistr Hora, „že všeckno na Boha skládáš. Nebo kdo sází, štěpuje a zalévá, není nic; nýbrž toliko ten, kdo znik a požehnání dává."</p>
</sample></samples>