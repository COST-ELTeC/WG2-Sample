<?xml version="1.0" encoding="UTF-8"?>
<samples n="NOR0011">
<sample><p n="NOR0011859">Gjartru møtte han i gangen, ho skulde inn med vatn. Dei tok i hop med auga, berre som snåpast, og dei fekk same smilen båe. Han var bortpå håre hennar:</p>
<p n="NOR0011860">«Du val tak 'om da, i gudsnamn. Sei ikkj nei, æg, på slik ein glædesdag».</p>
<p n="NOR0011861">Tredjedags morgonen gjekk ikkje Jens lenger; dei måtte på lofte med han. Han skapte seg rang, og slo så dei datt attmed han. Anders var i veg og bar han opp. – Han tok han for seg, da han hadde sove av seg det verste, og las for han, som han kalla det. Guten var mjuk som vidja, og Anders var fornøgd.</p>
<p n="NOR0011862">Han fór elles og såg etter Åsel frå Pålsnese, gjorde seg veg i straumen både hit og dit, skulde så nødvendig ha set veikjungen om ikkje meir. Seint omsider fekk han i henne og vart for seg sjøl med henne. «Du e bleik, mein æg?» sa han. Ho såg på han i blå forundring, med dei store ålvorsame auga. – Var det langsamt i Pålsnese? Vart det for tussi, kanskje, å vera der? Han trudde neimisel ikkje ho dansa heller? – A jau, lel; det hadde ho da gjort. Anders let vel att kammersdøra, for det var der dei var.</p>
<p n="NOR0011863">«No ska du fortèl mæg ein ting, Åsel: Kor det e vori med dæg og 'n Hans borti ander stu'n? Æg veit dokk va forlova, eit tak.»</p>
<p n="NOR0011864">Åsel vart ikkje raudlett ein gong. Ho løfta auga rolig oppetter han:</p>
<p n="NOR0011865">«De e slutt med di, no.»</p>
<p n="NOR0011866">Anders steig til kvast: «Hi 'n gjort nar tå dæg, skarven?»</p>
<p n="NOR0011867">«Nei, far. Men han villa ikkj vent lenger. Som ventan' va.»</p>
<p n="NOR0011868">«Vent lenger?»</p>
<p n="NOR0011869">«Ja, Dokk veit æg hi lovt a faster, at æg ska ikkj gift mæg med ho levi.»</p>
<p n="NOR0011870">«Hm–hm–hm! – – Hi a ikkj vett te å døy ho da? – – Du får komma heim da, Åsel!»</p>
<p n="NOR0011871">«Nei, e Dokk gælinn Dokk. Når æg hi lovt a det? Nei, æg vill ikkj det, far.»</p>
<p n="NOR0011872">Hm. Anders gjekk. Folk av det slage der, dei forstod han seg ikkje på. Det var illt om dem, tulltye. Han måtte i veg og ha seg ein dramm og ein dans att, for å bli fri det.</p>
<p n="NOR0011873">Anders hadde all tida gått og syntes at han var ikkje kommen i gang med å leva enda, det låg berre framfor han og skjein. No var han nær innpå det. Desse dagane her levde han dubbelt imot før. Å, han såg mangt berre med han fór over golve slik, den eine tingen vakna i han breiddmed den andre, såg på han som ein gammal kjending. Javisst, lensmann var det Per skulde vera ja, han, som var ein rettskaffan kar, folk skulde vel ikkje gå her og vera juvikingar all sin dag? – og kor vart det tå han Brede, drengen? og ho Beret?</p>
</sample>
<sample><p n="NOR0011775">«He? Står du her og les åt mæg? Vil du sei æg fer med fark, kanskji?»</p>
<p n="NOR0011776">Ho vart både raud og brydd. – Det visste han vel ho ikkje sa. Nei, det var som det skulde slik; og ein fekk halde i den hempa som var, på folk. Men det var han Per. Han fekk rå seg sjøl i dette.</p>
<p n="NOR0011777">Massi hadde aldri snakka slik til Anders før; men ho berga seg ifrå det når ho snakka om han Per, for han var liksom barne hennar. Ho tok opp att dette, at han skulde få rå seg sjøl. Og så skulde no vel ho òg ha litt å seie i dette, – kven som skulde stå for styre etter henne her i garen? lo ho og slo det vekk.</p>
<p n="NOR0011778">Det var det at han Per var ein sau enno, sa han. Som her ein dagen, visste ho kva han kom og sa, beint opp i auga til far sin? At vegen ikkje burde gå om Håberg, sa han! For det vart ein krok, og opp bakken, sa han. Det var ikkje rett!</p>
<p n="NOR0011779">Sa han det? Massi såg ut liksom ho skulde hørt noko vakkert.</p>
<p n="NOR0011780">«Gu sa'n det ja, forlate mæg synda. Liksom æg va ein annan skarv. Va ikkj rett, sa'n!»</p>
<p n="NOR0011781">«Ja du Per. Han bli det vel folk tå. Han e oppkalla ette ein bra mann.»</p>
<p n="NOR0011782">Det hadde ho rett i. Og sin frie vilje skulde han ha. Leinlands-folke kunde leva i trua, som sagt.</p>
<p n="NOR0011783">«No, det sa han,» stod Massi og mumla. «Hm, hm! Han e vel tå eit anna slag han enn vi.»</p>
<p n="NOR0011784">Jau, Anders skulde tilstå, at det var verre for Jens og Beret, som var oppkalla etter skrape, og det berre på tråss. For å sjå om det gjorde noko. «Å ja, men bi no, det ska bli ei rå fer dem ò, no herette. Gruv ikkje fer di, Massi!»</p>
<p n="NOR0011785">Nei, Massi gruva ikkje. Det var slikt vêr i Anders, han reiv henne med seg så ho mest måtte le innvortes. Men det ira ei uro gjenom henne i same tida: at no hadde han Anders vorte den ho vilde ha han til, og no visste ikkje ho lenger kva veg det bar.</p>
<p n="NOR0011786">Våren gjekk, og våronna vart gjort, på det vise det var; Anders visste godt det var i fløtaste lage, for han tok til med vegarbeide i same tida å kalle, hadde ikkje ro til å dryge lenger. Frå Vågen til Håberg var han alt ferdig, og no bar det inngjenom marka til Lauvset. Noko hjelp fekk han av grannane, dei kom seg ikkje til å dra seg unna, husmennene kom med greve sitt dei òg; men serskildt monna det når han gjorde dugna, med gjestebodskost og full sjau; da kom dei, og da arbeidde dei, om dei var aldri så seigvorne av seg. – Liksom dei skulde sjå meining i arbeide da, sa Anders.</p>
</sample>
<sample><p n="NOR00111198">Nei, Per sa ikkje noko. Han stod med hendene i lomma og såg ein gong på broren og ein gong i golve. – Kor pass mykje da? spurte han endelig.</p>
<p n="NOR00111199">«10,000 speici!» Jens såg på han og blunka ikkje. Han var ædru på eitt auga, og det såg godt.</p>
<p n="NOR00111200">Marja let sokken sige ned i fange. «Du store!» sa ho og såg på Per. Det rørtes og smått bevra oppi brunene til Per, slik det støtt gjorde når han skulde til å seie eitkvart.</p>
<p n="NOR00111201">«Du kund ha fått det fer sju.»</p>
<p n="NOR00111202">Jens drog på munnen og eine aksla: Kanskje, og kanskje ikkje. Men han måtte ha det, skjønna Per det? Og nokon lusbokk i pengevegen var han ikkje. Han tok dei orda oppatt: «Ingen lusbokk nei!»</p>
<p n="NOR00111203">Per fortalte, at dette hadde faren tenkt på, hadde vore i veg og hørt om prisen, og han hadde fått det for sju tusen dalar.</p>
<p n="NOR00111204">Ja han! det gav ikkje Jens seg om. «Læt mæg kjøp sjøl, så veit æg kem æg ska takk fer hjolpa.» Men det var ein annan ting. Han hadde stelt seg som eit klavenaut. Eg var i prestgaren i natt, lo han, skulde dit og fri. Hadde vore der før, forresten. Og så fann eg døra stengt! Lite grand på mote var eg ja, og så ruska eg opp henne, og gjekk på lofte og fann veikja. Og så kjem hålade prestkallen sjøl opp troppa og spør kva slag leven det her er, han var forfæld. «Gi dæ tia no, det e berre æ det her,» sa eg, og godkveld og takk for sist. Så sette han i og las over både meg og henne, at eg åtte ikkje folkskikk meir hell slik! og gjenta skulde skamme seg, ho skulde skamme seg så det var ei nød! – ho tok jamen til og puska og gret, sålbota. Da varskudde eg han. Men han hørte ikkje etter. «Osså mått æ borti 'om, da.»</p>
<p n="NOR00111205">«Va du verkeli borti 'om?» Per og Marja spurte i breidd.</p>
<p n="NOR00111206">«Ja, ka anna rå va det? Fer veikja ho gret, og det låg ei te der og hord på. Æ leidd 'n berre ut; kleip urliti hardt, kanskji.»</p>
<p n="NOR00111207">Per rista på hovude, men han lo. Marja såg både hardt og kjærlig på Jens: – Han måtte da ikkje fara fram slik lel! Og Per la til, at storkarane hadde andre skikkar enn anna folk, – han stod enno og smilte. Han hadde det med det at han såg tingen så useielig vel for seg, måtte ta seg tida og sjå han til endes. Desutan kunde han ikkje anna enn å gi broren rett når han var på det villaste; for slik kunde no han Jens vera, det stod ikkje på for han. Eit barn, berre, men trøysam – det var rart han ikkje var verre. Dei var så mangsles, folk.</p>
</sample>
<sample><p n="NOR0011395">«Min Gud, min Gud, hvi haver du forladt mig!» Når han berre hadde funne ei sjæl, ei einaste ei, som tvila! Men dei hadde smidd han inn, i svarte spikartønna.</p>
<p n="NOR0011396">Men kanskje, når han kom heim? Når han fekk sjå henne? Var det så reint umulig at ho kunde vera den ho hadde vore før? Kva var det, det dei kalla nåde?</p>
<p n="NOR0011397">Solvi var åleine med gutungen i stua, da Anders kom. Ho gråna over alt andlete med det same ho såg han. Han kom stomlande inngjenom døra som eit frammandmenneske, løfta kneene høgt i vêre som ein blind ein, og hadde auga ståande stivt fram i vêre. Ho gjekk attlenges imot veggen, da han vart vâr henne og kom imot henne.</p>
<p n="NOR0011398">«Men Anders!»</p>
<p n="NOR0011399">Han visste ikkje enten ho kviskra eller skreik, men måle var sprukke og stygt, det var ein finn som skreik, og no først såg han det var finn-andlet ho hadde, tvi han svarte, rame, han var gift med ei gammal finntøykje! Det hadde heile bygda set, men ikkje han. Og kvifor satan vart ho rædd han, straks han kom i døra? Kva var det for slag som vettskræmte henne?</p>
<p n="NOR0011400">Han stod halvt og lya. For det var ei røst som vilde nå i han, der var einkvan som vilde han vel. No hørte han det, eit stort, eit tungt, eit sorgsamt mål. Det måtte vera heile bygda det der:</p>
<p n="NOR0011401">«Vær nu en mand, Anders! Vær den jeg holder dig for, Anders!»</p>
<p n="NOR0011402">Han hørte det så granngivelig, ord for anna. Og innerst innanfrå han sjøl svara det, han hørte det som noko slag song, eller som eit raut frå djupaste skogen:</p>
<p n="NOR0011403">«No e æg det ja. Dokk kan vara stø på det!»</p>
<p n="NOR0011404">Han tok seg eit par svingar over golve, med hendene på ryggen. Så stana han, og sa det grovt men rolig:</p>
<p n="NOR0011405">«No val du komma dæg herifrå da. Liti fort!»</p>
<p n="NOR0011406">Auga vart større og større i henne, rettno var da visst finn-auge hennar like stort som det andre.</p>
<p n="NOR0011407">Ei lita blink heldt ho på og vart Solvi att, og enno kunde allting snu seg rundt og bli som før, han måtte mest ta eller eitkvart å stø seg til, men så var ho berre finn-førkja der ho stod, ho forgifta heile huse for skikkelig folk, han måtte opp med døra:</p>
<p n="NOR0011408">«Ut! Både du og ungsatan din. Læt mæg ikkj ta ette dokk!»</p>
<p n="NOR0011409">Ho seig ut gjenom døra, stilt som ein finn – berre ho kunde komma seg avstad litt svint!</p>
</sample>
<sample><p n="NOR00111200">Marja let sokken sige ned i fange. «Du store!» sa ho og såg på Per. Det rørtes og smått bevra oppi brunene til Per, slik det støtt gjorde når han skulde til å seie eitkvart.</p>
<p n="NOR00111201">«Du kund ha fått det fer sju.»</p>
<p n="NOR00111202">Jens drog på munnen og eine aksla: Kanskje, og kanskje ikkje. Men han måtte ha det, skjønna Per det? Og nokon lusbokk i pengevegen var han ikkje. Han tok dei orda oppatt: «Ingen lusbokk nei!»</p>
<p n="NOR00111203">Per fortalte, at dette hadde faren tenkt på, hadde vore i veg og hørt om prisen, og han hadde fått det for sju tusen dalar.</p>
<p n="NOR00111204">Ja han! det gav ikkje Jens seg om. «Læt mæg kjøp sjøl, så veit æg kem æg ska takk fer hjolpa.» Men det var ein annan ting. Han hadde stelt seg som eit klavenaut. Eg var i prestgaren i natt, lo han, skulde dit og fri. Hadde vore der før, forresten. Og så fann eg døra stengt! Lite grand på mote var eg ja, og så ruska eg opp henne, og gjekk på lofte og fann veikja. Og så kjem hålade prestkallen sjøl opp troppa og spør kva slag leven det her er, han var forfæld. «Gi dæ tia no, det e berre æ det her,» sa eg, og godkveld og takk for sist. Så sette han i og las over både meg og henne, at eg åtte ikkje folkskikk meir hell slik! og gjenta skulde skamme seg, ho skulde skamme seg så det var ei nød! – ho tok jamen til og puska og gret, sålbota. Da varskudde eg han. Men han hørte ikkje etter. «Osså mått æ borti 'om, da.»</p>
<p n="NOR00111205">«Va du verkeli borti 'om?» Per og Marja spurte i breidd.</p>
<p n="NOR00111206">«Ja, ka anna rå va det? Fer veikja ho gret, og det låg ei te der og hord på. Æ leidd 'n berre ut; kleip urliti hardt, kanskji.»</p>
<p n="NOR00111207">Per rista på hovude, men han lo. Marja såg både hardt og kjærlig på Jens: – Han måtte da ikkje fara fram slik lel! Og Per la til, at storkarane hadde andre skikkar enn anna folk, – han stod enno og smilte. Han hadde det med det at han såg tingen så useielig vel for seg, måtte ta seg tida og sjå han til endes. Desutan kunde han ikkje anna enn å gi broren rett når han var på det villaste; for slik kunde no han Jens vera, det stod ikkje på for han. Eit barn, berre, men trøysam – det var rart han ikkje var verre. Dei var så mangsles, folk.</p>
</sample></samples>