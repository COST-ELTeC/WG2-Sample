<?xml version="1.0" encoding="UTF-8"?>
<samples n="SL-WIKI00406">
<sample><p n="SL-WIKI004061856">„Malo sem spal, veličanstvo!“ je odgovoril.</p>
<p n="SL-WIKI004061857">„In kako to, moj ljubček?“</p>
<p n="SL-WIKI004061858">„Deklico sva imela pri sebi,“ je del cinično, „in naravno, da z Maksimom Porfirovičem nisva spala premnogo!“</p>
<p n="SL-WIKI004061859">Aleksandru Pavloviču se je v kotu pri ustnah prikazalo nekaj belih pen.</p>
<p n="SL-WIKI004061860">„Deklico!“ je siknil.</p>
<p n="SL-WIKI004061861">„Kar je odpadlo carju, še vedno prav pride boljarju!“</p>
<p n="SL-WIKI004061862">Pri teh besedah je rahel smeh preplul obraz Ivanu Arkadjeviču. Aleksandru Pavloviču pa se je delalo krvavo-rdeče pred očmi. V paroksismu je bližnjemu kozaku potegnil nagajko izza pasa.</p>
<p n="SL-WIKI004061863">„Pasja kri!“ je zatulil po poljsko in z vso močjo je usekal svojega oficirja po obrazu. Takoj so se prikazale temne črte, ki so se vlekle po vsem obrazu. Po drugem udarcu je že tekla kri, a pri tretjem je že meso v koscih viselo okrog lic! Ivan Arkadjevič je stal kakor kip in niti roke ni dvignil, da bi se branil proti grozni nagajki. Četrtega udarca pa ni več prenesel: zvrnil se je pod njim kot snop na njivi, kadar potegne močna burja čez požeto strnišče.</p>
<p n="SL-WIKI004061864">Car je vrgel bič na tlak in zapovedal: „Volkonski, da se ta sodrga ostro kaznuje!“</p>
<p n="SL-WIKI004061865">In dostavil je še: „Tudi žensko mi spravite izpred pogleda!“</p>
<p n="SL-WIKI004061866">Mignil je Volkonskemu in odšla sta.</p>
<p n="SL-WIKI004061867">Valovje se je polegalo; imperator Rusije se je prav kmalu zopet pomiril. Bila je majhna, kratka afera! Mislil je sicer, da se bode drugače zasukala. A če ni moglo biti drugače, pa bodi tudi tako prav! Že je skoraj vse pozabil. Pri tem pa sta se mu pričela mlada plemiča smiliti; bolj sta se mu smilila nego ženska, katero je bil pravzaprav on, Aleksander Pavlovič — pahnil v nesrečo in pogubo.</p>
<p n="SL-WIKI004061868">„Volkonski,“ je izpregovoril, ko sta stopala po temni veži, „kaj misliš, ali ga nisem skoraj malo preveč, tega mladega risa?“</p>
<p n="SL-WIKI004061869">„Mladine v tem pogledu,“ je odgovoril knez, „ne smemo preostro soditi!“</p>
<p n="SL-WIKI004061870">„Smo li bili mi kaj boljši, ko smo bili mladi? He, Volkonski?“</p>
<p n="SL-WIKI004061871">Car se je lahkotno smejal. Prihajal je v dobro voljo.</p>
<p n="SL-WIKI004061872">„Stvar bodi pozabljena! Kaj pa je tudi sililo to preklicano žensko, da se je vlačila po škofijskem dvorcu! Glej, da mi ne pride več pred oči!“</p>
<p n="SL-WIKI004061873">Ves gnev visokega gospoda se je obračal proti deklici!</p>
<p n="SL-WIKI004061874">„Da bi se le ne razvedelo!“ je ugovarjal Volkonski ponižno. „Sitnosti bi bile, da zve o tem avstrijska cesarica! Ali pa škof Gruber! Ta prokleta mladina meni, da živi v Rusiji!“</p>
<p n="SL-WIKI004061875">„Tedaj ju pa le kaznuj, Volkonski!“ je zahitel car. „Napravi, kar hočeš, samo toliko skrbi, da o tem ničesar več ne čujem!“</p>
</sample>
<sample><p n="SL-WIKI00406740">„Dvoje ti ostaja, ljubi moj! Ali skočiš v Ljubljanico ali se pa oženiš. Za to zadnje smo mi, kar je nas pametnih mož!“</p>
<p n="SL-WIKI00406741">Smole je pričel po sobi letati: „Ti, Prešeren ... ti! Ne tiči li za tabo moja mati?“</p>
<p n="SL-WIKI00406742">„Za mano tiči pamet in nihče drugi!“</p>
<p n="SL-WIKI00406743">„Moja stara je sitna, da kar gode! Vrag vedi, kdo ji je nekaj natvezel? Sedaj me hoče z vso silo ženiti! O Jezus, in svoje mladosti nisem še prav nič užival!“</p>
<p n="SL-WIKI00406744">Sam sebi se je smilil, da se mu je orosilo oko. Prisedel je k mizi, si napolnil čašo ter jo izpil.</p>
<p n="SL-WIKI00406745">„Kaj praviš k temu?“ je vprašal otožno.</p>
<p n="SL-WIKI00406746">„Da je tvoja mamica pametnejša od tebe! Drugače podivjaš, prijatelj Smole!“</p>
<p n="SL-WIKI00406747">„Tepec si in drugega nič!“ mu je zarentačil Smole v odgovor.</p>
<p n="SL-WIKI00406748">Prešeren je bil „trdega“ Andreja trdih izrazov vajen in znal je, da so največkrat izraz prijateljstva, a ne žaljenje. Utihnil je ter čital dalje.</p>
<p n="SL-WIKI00406749">„Le to bi rad vedel,“ je pričel Andrej iznova, „kdo je moji ljubi materi to v hišo znosil. Ljubljana je preklicano mala vas! Dan za dnevom moram poslušati litanije, da za babnicami letam, da se za trgovino ne brigam, da zapravljam, da postanem berač, in hudič vedi, kaj še vse!“</p>
<p n="SL-WIKI00406750">„Je mnogo resnice na tem!“ se je oglasil Prešeren.</p>
<p n="SL-WIKI00406751">„Ti si nezrel dijak! Ti molči!“</p>
<p n="SL-WIKI00406752">Prešeren je takoj utihnil. Oni pa je nadaljeval: „Za vsem tiči stari lisjak Češka! Kuhan in pečen je pri Židanu. Dobro vem, da sem mu na poti. Pa ne bo kuhal stekla tam doli! Svojo hčer bi rad obesil na moje groše! Ni napačna misel! Mene bi rad vtaknil v svoj globoki lonec! Sebi bi pa ogladil stezo do Židana na Poljanah! Ali tega veselja, stari grešnik, ne doživiš! Tvoje hčere ne vzamem, če se še tako sliniš okrog moje ljube matere!“</p>
<p n="SL-WIKI00406753">„Torej ti je gospa mati že izbrala nevesto?“ vpraša Prešeren.</p>
<p n="SL-WIKI00406754">„Saj nisi gluh, ko vendar že celo večnost o njej govorim!“</p>
<p n="SL-WIKI00406755">„Dobro! Počakaj! Premišljujva malo! Češkova Finica ti je torej izbrana!“</p>
<p n="SL-WIKI00406756">„Da, tisto nalepotičeno dekle z Mestnega trga! Ko je bilo otroče, se je za vsak nič kremžilo. Že od takrat je ne maram!“</p>
<p n="SL-WIKI00406757">„Saj ne vzameš otroka! Danes je najkrasnejša vseh devic ljubljanskih!“</p>
<p n="SL-WIKI00406758">„Pojdi se solit na Šmarno goro! Hudobna ženska je, drugače bi ne dopuščala, da bi jo stari Češka prodajal okrog stare Smolečke po Dunajski cesti.“</p>
<p n="SL-WIKI00406759">„Bog vedi, če te še hoče!“</p>
<p n="SL-WIKI00406760">„Z obema rokama grabi po meni ali bolje po mojem denarju. Kar je Češkovih, so vsi lakomni volkovi. Lakomna ženska je in drugega nič!“</p>
</sample>
<sample><p n="SL-WIKI004062690">„Pazila sem že,“ je odgovorila, „pa kdo more kaj takega zabraniti? V hiši je stanoval in niti na um mi ni prišlo, da bi se potomec stare in plemenite rodovine hotel igrati z mojo hčerjo.“</p>
<p n="SL-WIKI004062691">„Ošteti ga hočem, če je resnice kaj na tem.“ In hladno je pristavil: „Dostikrat si kuje človek nepotrebne upe ter vidi reči, katerih ni!“</p>
<p n="SL-WIKI004062692">Obstal je tik nje ter govoril z nepopisno oholostjo: „Glejte, dobra gospa! Moj gospod je veliki vojvoda toskanski. Če bi le-ta hotel, da naj moj edini sin vzame njegovo hčer, bi si jo stari knez Neri-Corsini poprej malo ogledal. Prvič ima moj gospod toliko, da sam komaj živi! Drugič se pa pri nas majejo vsi prestolčki, tako da danes ne vemo, koliko časa bodo še stali. Take stvari so premisleka vredne in pameten človek jih ne more prezreti. Predno bi ji dal svojega sina, bi si jo ogledal! Verujte mi, signora!“</p>
<p n="SL-WIKI004062693">Zopet je postal prijazen: „Če se ne motim, prodajate steklo! Lepo zalogo imate. Morda bi vam ugajalo, prodajati beneško steklo. Bodite prepričani, gospa, da je najboljše steklo na svetu!“</p>
<p n="SL-WIKI004062694">Ves čas, ko je govoril, se je polagoma premikal k vratom. Prej, nego se je gospa Eliza zavedela, je stala že tik izhoda.</p>
<p n="SL-WIKI004062695">„Mudi se mi, imam še nekaj nujnih opravil! Saj veste, kako je, če se človek odpravlja na dolgo pot. Zbogom, zbogom, gospa!“</p>
<p n="SL-WIKI004062696">Sam ji je odprl. Ko je stala na hodniku, jo je minila vsa Češkova ošabnost. S tem jeguljastim diplomatom se ni dalo nič opraviti. Vedela je, da so vsi njeni in vsi upi hčere Fine uničeni!</p>
<p n="SL-WIKI004062697">Popoldne tistega dne je zbral Andrej Smole svoje prijatelje pri sebi v svojem stanovanju na Dunajski cesti. Okrog dolge mize so sedeli: France Jereb, dijak Prešeren, skriptor Kastelic, Metelko in Zupan. Prišli so, meneč, da potrebuje prijatelj tolažbe in da jih je v ta namen k sebi povabil. Bili so potrti, le Andrej se je kazal veselega, kakor bi se ne bilo nič pripetilo.</p>
<p n="SL-WIKI004062698">„Kaj je, šleva Kastelic?“ je vprašal skriptorja. Ta mu ni bil posebno simpatičen, zategadelj ga je navadno imenoval „šlevo Kastelica“.</p>
<p n="SL-WIKI004062699">Šleva Kastelic je odgovoril čemerno: „Kaj naj bo? Mi mislimo, da nam boš ti kaj povedal?“</p>
<p n="SL-WIKI004062700">„Ob eni se je odpeljal knez iz Toskane!“ se je vmešal Prešeren z žalostnim glasom. Usoda prijateljeva mu je segala do srca, da se je komaj ubranil solzam.</p>
<p n="SL-WIKI004062701">„In mladega je vzel s sabo! Sedaj se že drdrata proti Vrhniki.“</p>
</sample>
<sample><p n="SL-WIKI004062265">Ni treba povedati, da je bila družba po tej napitnici elektrizovana. Metternich sam je bil vzradoščen, govornici je galantno poljubil roko, nato pa je z globokim poklonom trčil ž njo, da je zazvenelo.</p>
<p n="SL-WIKI004062266">„Pri bogovih,“ je vzkliknil, „dobro bi bilo, če bi imel tuintam na svojem kongresu takega govornika!“</p>
<p n="SL-WIKI004062267">„Potem pa še reci: Mulier taceat in ecclesia!“ —</p>
<p n="SL-WIKI004062268">„Nikdar več!“</p>
<p n="SL-WIKI004062269">Molly Esterhazyjeva je kar žarela. „Pojdiva, Klemens!“ je rekla milostno. To priliko je hotela porabiti, da se sprijazni s Thurnovo konteso.</p>
<p n="SL-WIKI004062270">Srce Eve Lujize se je zvijalo od hudih muk, ko je govorila grofica Esterhazyjeva in ko je žela nato splošno priznanje. Sredi občnega navdušenja je bila naša kontesa edina, ki se mu pridružiti ni hotela. Rdeči lisi na njenem obrazu sta kar plamteli, po drobnem telesu pa ji je vrela kri, da sta jo zapustila razsodnost in preudarek.</p>
<p n="SL-WIKI004062271">Pred njo sta obstala grofica Molly in knez. Nenadoma je razburjeno dekle videlo pred sabo obraz svoje nasprotnice in v hipu je bil napravljen sklep, ji kaj žalega storiti!</p>
<p n="SL-WIKI004062272">Ona pa je s sonornim glasom izpregovorila: „Mi pijemo na čast njega svetlosti kneza Metternicha. Pri tem bi pač ne smelo manjkati naše kontese Thurnove!“</p>
<p n="SL-WIKI004062273">Posebno zadnje besede je govorila Esterhazyjeva s čarobno ljubeznivostjo. Dvignila je kupo ter tako pozvala Evo Lujizo, da bi trčili v čast njemu, katerega sta obe oboževali. Evi je zahitela zadnja kaplja krvi do srca; mehanično je posegla po čaši, ki jo je bil poprej lakaj postavil pred njo na mizo.</p>
<p n="SL-WIKI004062274">„Z vami, grofinja?“ je vprašala pogumno.</p>
<p n="SL-WIKI004062275">„Z mano, kontesa!“ In čarobnost Molly Esterhazyjeve se je še povekšala. Tudi tega otroka si je hotela podjarmiti, kakor si je bila podjarmila vso kongresno ljubljansko družbo.</p>
<p n="SL-WIKI004062276">Nastala je tišina v sobi. Deloma zategadelj, ker se je epizoda med Evo Lujizo in grofico Esterhazyjevo že nekaj predolgo pletla, poglavitno pa zategadelj, ker je bil v vse to zapleten knez Metternich, ki je tedaj stal tik svoje prijateljice ter se tudi veselil harmonije, ki se je imela roditi iz te epizode.</p>
<p n="SL-WIKI004062277">„Da, z mano, kontesa!“ Menila je, da si mlado dekle domišlja, da bi bila prevelika čast, če bi grofinja Esterhazyjeva trčila ž njo. Da bi jo osrčila, je ponovila: „Z mano, kontesa!“</p>
<p n="SL-WIKI004062278">„Z vami, grofinja Esterhazyjeva,“ — in ostri glasek se je čul iz kota v kot, da se ni preslišala niti ena beseda — „z vami ne pijem!“</p>
<p n="SL-WIKI004062279">Grofinja Molly je prebledela, knez Metternich pa je nekaj viknil.</p>
<p n="SL-WIKI004062280">Eva Lujiza je od ošabnosti kar koprnela: „Z vami, grofinja, ne pijem, ker ste — nespodobna ženska!“</p>
</sample>
<sample><p n="SL-WIKI00406562">„Torej kontesa Eva Lujiza Thurnova!“</p>
<p n="SL-WIKI00406563">Knez Metternich se je viteško priklonil rekoč:</p>
<p n="SL-WIKI00406564">„Premilostivi ste, veličanstvo!“</p>
<p n="SL-WIKI00406565">Veličanstvo! Kakor da je treščilo v njo, tako jo je presunila ta beseda. Kje je imela oči? Bog jo je bil udaril s slepoto! Bil je sam car Aleksander in njo je vodil pod pazduho s sabo! Njo, neznatno Evo Lujizo Thurnovo! Počastil jo je s svojo ljubeznivostjo, s prijazno cesarsko svojo besedo! In ona? Pripovedovala mu je reči, kakršnih ni še nikdar čulo njegovo cesarsko uho! V strogo monarhovskem duhu vzgojena kontesa se je od globokega in resničnega kesanja vsa potila! V hipu je ležala na kolenih pred njim, poljubovala mu belo roko ter jo močila s solzami. Zaihtela je:</p>
<p n="SL-WIKI00406566">„Odpustite, veličanstvo!“</p>
<p n="SL-WIKI00406567">Takoj jo je car Aleksander vzdignil in bil je toliko galanten, da ji je z lastno roko očedil obleko, ki se ji je bila pri klečanju nekaj zamazala. Sklonil se je, ji poljubil rdeče lice ter izpregovoril:</p>
<p n="SL-WIKI00406568">„Da se kmalu zopet vidiva, ljuba Eva Lujiza!“</p>
<p n="SL-WIKI00406569">Nato je odšel. Ljubi Evi Lujizi pa se je videlo, da je v nebesih! Med tem so jo bili doma pogrešali in vse stanovanje so razbrskali za njo. Že se jih je prijemala skrb, da se ni morda pripetila kaka nesreča. Okoli ene se je začulo pred hišo šumenje. Kontesa Moli odpre okno, da vidi, kaj je. To šumenje je spravljala v zvezo s svojo sestro.</p>
<p n="SL-WIKI00406570">Ni se motila. Spodaj v ulici je tičala Eva Lujiza v tolpi starih in mladih diplomatov. Med njimi je bil tudi knez Metternich. Njena sestra se je z velikim pogumom na vse strani razgovarjala in obilo je bilo glasnega vika in smeha. Pri slovesu so si stiskali roke, kakor da so stari in najboljši znanci.</p>
<p n="SL-WIKI00406571">Tako se je vpeljala kontesa Eva Lujiza na ljubljanski kongres.</p>
<p n="SL-WIKI00406572">Omenili smo že, da je tiste dni po Ljubljani prav zelo slovela Židanova gostilnica na Poljanah kakor radi dobre pijače, tako tudi radi dobrih jedil, pred vsem pa radi mlade in brhke krčmarice, tako imenovane Židanove Barbare. In ta Židanova Barbara je bila prava znamenitost tedanje Ljubljane in o njej se je tiste dni govorilo vsaj toliko kolikor o tem, bode li vojna s kraljevino obeh Sicilij ali ne. Bila je visoka kot hrast v gori. Če se je smejala, je donelo kakor srebrno zvonilo. Na njenih licih pa ji je cvetlo dokaj bujnih rož, ki so najslavnejšega lokalnega poeta tiste dobe, gospoda Costa, tako navdušile, da je spustil svojega Pegaza na voljno to pašo.</p>
</sample></samples>