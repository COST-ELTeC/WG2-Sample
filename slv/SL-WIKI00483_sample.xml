<?xml version="1.0" encoding="UTF-8"?>
<samples n="SL-WIKI00483">
<sample><p n="SL-WIKI004833566">Napel je vid in sluh: oko je nameril proti hiši, prisluhnil je drugam ...</p>
<p n="SL-WIKI004833567">Med vrati Uroševe krčme se je bila pojavila zagorela, divja glava enega izmed spremljevalcev Alija Kemala. Arnavt je iztegnil vrat kakor volk, ki voha nevarnost, oziraje se na vse strani. Očividno se mu je zdela odsotnost stražnika skrajno sumljiva ...</p>
<p n="SL-WIKI004833568">Na uho pa je udarjal Damjanu šum, ki ga je prešinil z iskro radosti: bilo je kakor topotanje konj po zasneženi cesti ... zamolklo, komaj slišno, a vendar vse bližje in bljžje ...</p>
<p n="SL-WIKI004833569">Če so tovariši! Morda so dobili kje konje in hite na njih ... morda prihajajo, bas ob pravi uri! ...</p>
<p n="SL-WIKI004833570">Ni se mogel premagati — ozrl se je, pozabivši čisto na zmedenega gazdo Uroša. Njegove oči so se zarile v sneženo daljo, izkušaje predreti belo valovje, ki je pljuskalo z neba in odevalo tudi že njiju s svojim, hladnim prtom.</p>
<p n="SL-WIKI004833571">„Če so dobili konje!“ je ponovil v mislih.</p>
<p n="SL-WIKI004833572">In zdajci se mu je zablisnilo v glavi. Konje! Ali nimajo tudi Arnavti konj? Bože, kako je mogel pozabiti to! Saj bi mu moralo biti prva skrb: ako prepreči Arnavtom beg na njihovih konjih, morajo iti peš — pol borbe je dobljene!</p>
<p n="SL-WIKI004833573">Same, brez varstva stoje živali poleg Uroševega kljuseta; stražnik je mrtev ... ako napravi naglo, mu ne more ubraniti vsa arnavtska tolpa! On in Uroš morata hiteti v hlev, zajahali vsak po enega: in odgnati ostale v divjem, viharnem diru, da jih ne dobite niti razbojniki, niti svinec njihovih pušk! ...</p>
<p n="SL-WIKI004833574">Damjanovi možgani so delovali z jamo burnostjo kritične sekunde; vse te misli so mu zbežale po glavi, preden bi bil mogel treniti z očesom.</p>
<p n="SL-WIKI004833575">Zdajci pa se je zdrznil in poskočil v silnem strahu.</p>
<p n="SL-WIKI004833576">Oster pok je bil raztrgal zrak! ...</p>
<p n="SL-WIKI004833577">Dočim se je ozrl Damjan v smer, od koder se je bližal topot jezdecev, je dvignil Uroš v blaznem gnevu svojo puško k licu, nameril po bliskovo in razbil glavo Arnavtu, ki je gledal skozi vrata.</p>
<p n="SL-WIKI004833578">Sovražniki so bili alarmirani! Zdaj je veljalo biti hitrejši od strele same! H konjem!</p>
<p n="SL-WIKI004833579">Damjan je hotel potegniti gazdo Uroša s seboj. Toda starec, ki se mu je bil očividno omračil um, se mu je iztrgal iz rok, zavihtil puško nad glavo, zarjul kakor ljuta zver in planil s tremi skoki v hišo, od koder se je že razlegalo razburjeno kričanje.</p>
<p n="SL-WIKI004833580">Četnik ga ni mogel zadržati; ni ga mogel več oteti — Uroš se je sam strmoglavil v pogin ...</p>
</sample>
<sample><p n="SL-WIKI0048394">„In Bog daj, da bi mu prihitel še kateri na pomoč: za naju dva je eden premalo ...“</p>
<p n="SL-WIKI0048395">Tako se je razpletel med prijateljema razgovor, ki se ga utegne bralec spomniti, kadar dohitimo njiju poznejše nevarne prigode na divjem Balkanu.</p>
<p n="SL-WIKI0048396">Toda zopet se je upehal železni vranec z nemškega severa; udarci jeklenih kopit so postajali vedno počasnejši ...</p>
<p n="SL-WIKI0048397">„Kul-turrr!“ je udarilo še enkrat in zahreščalo na gladki progi: vlak je obstal na Ivanovi domači postaji.</p>
<p n="SL-WIKI0048398">„Do svidenja, brate! Kakor hitro dospeš v Belgrad — oglasi se pri ‚Belem orlu.‘ Ali te počakam tam. ali pa odhitim naprej in ti pustim obvestilo. Ti glej samo, da prineseš tudi z doma kako vest za najino rabo ...“</p>
<p n="SL-WIKI0048399">Še enkrat je stisnil Dušan prijateljevo roko; vlak je zažvižgal — mahljaj z roko — Ivan je stal sam pred postajo.</p>
<p n="SL-WIKI00483100">Domača hiša se je dvigala par streljajev od ondot na zelenem griču — pristna gorenjska hiša, ki pa je kazala že na prvi pogled vse znake nenavadnega blagostanja. Stari Javornik je bil spreten gospodar; pomnožil je bil svojo dedščino tako, da mu že zdavnaj ni bilo para daleč na okoli. „Gospod Javornik“ so ga klicali zdaj sosedje in spoštovali njegovo mnenje v vseh občinskih rečeh.</p>
<p n="SL-WIKI00483101">Prsi so se razširile Ivanu, ko je zavil mimo lične vile, ki jo je bil oče zgradil za letoviščarje, pred rodno hišo, obsajeno z jablanami.</p>
<p n="SL-WIKI00483102">„Boljše bi bilo, da ni prišlo vse to premoženje, gospodstvo in tuja navlaka v našem domu: ne bila bi se vgnezdila tuja misel in tuji ljudje ...“</p>
<p n="SL-WIKI00483103">Toda pozdravil ga je širok, porogljivo dobrodušen smeh:</p>
<p n="SL-WIKI00483104">„Oho, Janez! Takšnega pa še ni bilo: zdaj pride, ko je že vse pospravljeno po svatbi ... Boš vsaj drugič vedel, da ni lepo, če se mudi študirat — iz same gole trme!“</p>
<p n="SL-WIKI00483105">Oče je stal na pragu, visok, plečat mož v polugospodski obleki, z debelo smodko med ustnicami. Počasi, kakor se spodobi očetu, ki bi moral biti bridko užaljen, če bi ne bil tako blagega srca, je pomolil sinu roko.</p>
<p n="SL-WIKI00483106">„No, zdaj vidiš, če je bilo treba, da sva se tako skregala!“</p>
<p n="SL-WIKI00483107">Resno je pogledal sin očeta in bol se mu je oglasila v srcu:</p>
<p n="SL-WIKI00483108">„Kako bo siromaku prihodnjo minuto, ko spozna svojo krvavo zmoto?“</p>
<p n="SL-WIKI00483109">„Treba je bilo oče, je odgovoril z drhtečim glasom, držeč starega za široko dlan. „Stopiva v hišo, da naju kdo ne sliši; in bodite pripravljeni — hudo je, kar vam imam povedati.“</p>
<p n="SL-WIKI00483110">Starodavno, domače pohištvo je ležalo zavrženo pod streho; kmetska izba je bila poslikana s šablonami in napolnjena z mestno robo, ki preplavlja svet iz velikih tovaren. In še bridkeje kakor nekdaj je občutil Ivan zdaj to izpremembo; odkimal je očetu, ko mu je pokazal z roko na zofo, ter sedel na star kmetiški stol, ki je stal po naključju v kotu izbe.</p>
</sample>
<sample><p n="SL-WIKI004832719">Zvesti Marko je imel pred sabo dolgo pot, ki bi jo bil marsikdo izgrešil — zakaj ponoči je lice ulic drugo kakor podnevi. Njemu pa se je poznalo, da nosi v glavi nezmotljiv zemljevid tega mesta z vsemi njegovimi ulicami in križempotji. Kljub svojemu razburjenju je korakal vse naprej, ne da bi se ustavil le enkrat in se ozrl, ali ni krenil v napačno smer.</p>
<p n="SL-WIKI004832720">Obstal je še le na koncu svojega romanja, pred nizko hišo v tesni, bolj starinski uličici blizu trdnjave. Ozrl se je previdno na okrog, če ni v bližini opazovalca ali zasledovalca, pomeril s pogledom skromno pročelje tega doma in se sklonil nato k vratom, kakor da išče tajnega znamenja ...</p>
<p n="SL-WIKI004832721">„Hvala Bogu!“ je zamrmral sam pri sebi. „Še so tu ... in zrak je čist ...“</p>
<p n="SL-WIKI004832722">Prijel je za ročaj zvonca in potegnil ... Zapelo je daleč tam zadaj nekje; po kameniti veži so pridrsali koraki.</p>
<p n="SL-WIKI004832723">Marko je videl, kako se je odprla ozka linica na vratih; bled žarek leščerbe je padel na njegovo lice.</p>
<p n="SL-WIKI004832724">„Kdo prihaja tako pozno?“ je prašal moški glas po turško.</p>
<p n="SL-WIKI004832725">„Naš človek,“ je odgovoril Marko zamolklo, skoraj z negotovostjo: mogoče je bilo vse eno, da so se naselili v tej hiši tuji ljudje ... da je zadela znane mu prebivalce usoda tolikih bratov, ki so se posvetili službi domovine sredi njenih sovražnikov ...</p>
<p n="SL-WIKI004832726">Zapahi so zarožljali, in vrata so se odprla, jedva dovolj široko, da je mogel prišlec v hišo. Komaj pa je stal Marko v veži, že je bila dver zopet zaklenjena in zapahnjena; domačin, navidezno pristen Turek z gosto brado, sršečimi obrvi in neizogibnim fesom na glavi, se je obrnil h gostu in dvignil svetilko, da mu je posijala naravnost v obraz. V njeni svetlobi je videl Marko še dvoje bradatih postav, ki sta se bližali iz polumraka.</p>
<p n="SL-WIKI004832727">„Alah je velik!“ je dejal Turek. „Naj me kaznuje na vekov veke, ako te poznam, prijatelj. Česa išče tuj mornar ob pozni uri v hiši ubogega čevljarja Mehmeda? ...“</p>
<p n="SL-WIKI004832728">„Da bi te vrag, preklicani Proka!“ Marko se je zasmejal in nagovoril nezaupnega Turka po srbsko. „Pelji me v izbo in daj mi požirek rakije, da si ogrejem mozeg in da se pomeniva o najinih šilih in kopitih. Zdi se mi, da sva dobra znanca, in še vesel boš, ko me spoznaš in izveš, kdo te je prišel prosit in kakšne opanke bo treba pomeriti!“</p>
<p n="SL-WIKI004832729">Izkazalo se je mahoma, da govori čevljar Mehmed preimenitno srbščino, zakaj obsul je prišleca z mnogimi izrazi, ki jih smatrajo tujci za žaljive, prijatelji pa za izraz ljubezni in radostnega presenečenja.</p>
</sample>
<sample><p n="SL-WIKI004831165">„Ali ste dosegli že kak uspeh v svojem iskanju?“ je prašal Estournelle.</p>
<p n="SL-WIKI004831166">„Zvedeli smo, da stanuje v nekem zakotnem hotelu Des cinq Nations. Ostale poizvedbe nam je preprečil napad in beg, ki nas je pri vedel v vašo družbo.“</p>
<p n="SL-WIKI004831167">„Conan Doyle bi bil vesel takih zapletenih intrig,“ se je vmešal kapitan Johnson. „Nič se ne bojte, gospodje; v vaših letih in z vašo energijo mora človek doseči svoj cilj, ako je podedoval le količkaj zdrave pameti. Jaz menim — prva stvar je zdaj, kakšne novice nam prinese naš vrli Wheeler. In stavil bi, kar hočete, da vam prinese že današnji dan uspehov, ako se potrudite drng za drugega. No, Estournelle — kaj bi bilo z majhno stavo?“</p>
<p n="SL-WIKI004831168">„Bog obvaruj!“ je vzkliknil živahni Francoz. „Potem bi moral staviti, da ne bomo imeli sreče!“</p>
<p n="SL-WIKI004831169">Ivan, ki je čakal s strašno tesnobo in neznosnim koprnjenem, kdaj mu podari usoda prvo resnično sled za izgubljeno sestro, se je ozrl ob teh besedah žalostno proti vratom kabine. In kakor da je bila želja napovednica dogodka: par trenutkov nato je prihitel poročnik Wheeler.</p>
<p n="SL-WIKI004831170">Bil je ves zasopel, vidno razburjen.</p>
<p n="SL-WIKI004831171">„Kaj je novega?“ je vzkliknil Johnson, ozrl se pomenljivo po tovariših in pomežiknil Estournellu: „Ali nisem rekel?“</p>
<p n="SL-WIKI004831172">„Takoj“, je odgovoril Wheeler, loveč sapo. „Takoj ... vse po vrsti ... Da; glede gospodov je ukrenil naš poslanik, da se ustavi zasledovanje; policijski minister je obljubil storiti vse potrebne korake in obvestiti nemudoma svoje podrejene organe. Ob tej uri ste takorekoč varni ...“</p>
<p n="SL-WIKI004831173">Naša prijatelja sta skočila pokoncu in stisnila roko mladega Angleža z gorko hvaležnostjo.</p>
<p n="SL-WIKI004831174">„In zdaj — govorimo o naši zadevi. Na angleškem konzulatu me je čakalo pismo brez podpisa, oddano v Carigradu. Pismo, ki pomeni pot do lady Helene! ...“</p>
<p n="SL-WIKI004831175">„Ali je mogoče!“ sta vzkliknila Kazakov in Francoz, dočim se je obrnil kapitan resnega obraza proti poročniku, ne da bi izdal le z besedico svojo napeto radovednost. „Evo, čitajta!“</p>
<p n="SL-WIKI004831176">To rekši je vrgel pismo na mizo.</p>
<p n="SL-WIKI004831177">Roland Estournelle je razvil papir in prečital pisanje na glas; bilo je v francoskem jeziku. Glasilo se je približno tako-le:</p>
<p n="SL-WIKI004831178">„Tisti, v čigar rokah sta življenje in varnost lady Helene R*** je izvedel, da jo išče poročnik Wheeler z dvema prijateljema v Carigradu. Naj torej obvesti njene sorodnike ali ukrene drugače, kakorkoli ve in zna, da se pripravi zanjo odkupnina 100.000 turških funtov; ako odkupnina ne bi bila plačana, ko mine šest tednov po datumu tega pisma, mora lady Helena umreti. Nepotrebno je povdarjati, da je izključena vsaka možnost, rešiti jo drugače kakor po navedeni poti. Kadar bo imel poročnik Wheeler gotov odgovor na to vabilo, naj uvrsti v oglasih carigrajskih časopisov na vidnem mestu besedi: Helena R*** Nato izve, kar ga zanima.“</p>
</sample>
<sample><p n="SL-WIKI00483624">Kričala sta nekaj po turško. Dvoje divjih pesti je zagrabilo Ivana za vrat.</p>
<p n="SL-WIKI00483625">Toda hip nato se je začulo dvoje turških kletvic, in vrla policista sta se zakotalila po tleh.</p>
<p n="SL-WIKI00483626">„Tvoj recept!“ se je zasmejal Miloš z zasoplim glasom. „Stisnil sem jima butici skupaj ... Naprej!“</p>
<p n="SL-WIKI00483627">Štirje streli so počili za njima. Krogle so zažvižgale bežečim mimo glav, odbijaje se daleč tam spredaj ob zidovju.</p>
<p n="SL-WIKI00483628">Bežali so — bežali brez konca in kraja.</p>
<p n="SL-WIKI00483629">In kadarkoli so mislili, da so oteti, jim je zaprla pot nova množica preganjalcev.</p>
<p n="SL-WIKI00483630">„Ivan omaguje! Ranjen je,“ je viknil Miloš nenadoma.</p>
<p n="SL-WIKI00483631">Marko in Dušan sta se ustavila, segla mu pod pazduho in ga vlekla dalje.</p>
<p n="SL-WIKI00483632">„Kam bežimo?“ je zasopel Dušan zdajci. „Ta kraj mi je popolnoma neznan ...“</p>
<p n="SL-WIKI00483633">V daljavi kakih petsto korakov se je zasvetilo: bilo je nabrežje Zlatega roga. Trgovska luka je ležala tamkaj ...</p>
<p n="SL-WIKI00483634">„Še do tjakaj nam daj Bog moči!“ je zastokal Jovo; lasje so se mu jezili na glavi — njemu, ki ni vztrepetal niti enkrat, kadar mu je pretila smrt v bojih, ki jih je bil že toliko v daljnji Macedoniji ...</p>
<p n="SL-WIKI00483635">Toda iz luke je korakala ravno naproti močna četa policije. O, tudi v barbarski Turčiji imajo telefon in druge moderne pridobitve, ki poslujejo brez hibe — v gotovih slučajih!</p>
<p n="SL-WIKI00483636">„Na desno!“ je šepnil Marko hripavo, zapazivši nekakšen vogal.</p>
<p n="SL-WIKI00483637">Še nekaj onemoglih skokov ...</p>
<p n="SL-WIKI00483638">Korak policijske čete se je slišal že v neposredni bližini.</p>
<p n="SL-WIKI00483639">Vsak hip so morali biti tu — preblizu, da jim uidejo z onemoglimi nogami in z ranjenim tvanom v svoji sredi!</p>
<p n="SL-WIKI00483640">In z druge strani, odkoder so prihajali, so se bližali zasledovalci; njih krik je rastel kakor šum nevihte ...</p>
<p n="SL-WIKI00483641">„Prokleti smo!“ je kriknil Dušan v onemoglem gnevu in se udaril s pestjo po čelu.</p>
<p n="SL-WIKI00483642">Pred njimi se je dvigala temna stena z majhnimi, zamreženimi okni — pravi tip turške hiše.</p>
<p n="SL-WIKI00483643">Ulica ni imela izhoda ...</p>
<p n="SL-WIKI00483644">Tičali so v zagati! ...</p>
<p n="SL-WIKI00483645">Hišna vrata so bila zaklenjena.</p>
<p n="SL-WIKI00483646">In zdajci se je spomnil Ivan, da čaka Jerica rešitve v svoji strašni usodi — da morda že zija nad njo žrelo pogubonosnega zmaja — oni pa, njeni rešitelji, so izgubljeni — v rokah zloglasne turške policije.</p>
<p n="SL-WIKI00483647">Z onemoglim gnevom obupa je bruhnil hropečo kletvico, zgrudil se nezavesten in udaril z čelom ob težka, zaklenjena vrata ...</p>
<p n="SL-WIKI00483648">Pripovedovalec te povesti je prepričan s čitateljem vred, da je grdo in neznačajno, zapustiti prijatelja v nesreči; toda nujnost ga sili — obrniti se mora od junaške šestorice in preskočiti za hipec njen strašni položaj v zagati, da poroča o delovanju vrlega von Schrattena, odkar je bil osrečil Carigrad s svojo dično navzočnostjo.</p>
</sample>
</samples>