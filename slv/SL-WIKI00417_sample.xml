<?xml version="1.0" encoding="UTF-8"?>
<samples n="SL-WIKI00417">
<sample><p n="SL-WIKI004171247">„Kaj pa je?“</p>
<p n="SL-WIKI004171248">„Kaj?“ je govoril isti, „z vojaki smo se. Pa so naši bežali! Zdaj veste.“ In zgodilo se je kakor čudež. Namesto da bi se ljudje prestrašili, so se celo zveselili te novice.</p>
<p n="SL-WIKI004171249">Ugasnila je senca iz Kanala ... Za vedno?</p>
<p n="SL-WIKI004171250">V gostih gručah se je utaborilo v noči od sedemindvajsetega na osemindvajsetega sušca ob cerkvi sv. Roka nad Solkanom do štiritisoč kmetov. Sedeli in ležali so okoli ognjev, kajti noč je bila hladna. Zvečer so se bile prikazale zvezde, toda pokrila jih je rahla megla in od Vipave doli je zavijala burja. Ognji so se dimili, ker so žgali sirov les, nalomljen nad bregom v pobočju Skalnice in Sv. Katarine. Ko je postajal mraz proti jutru občutnejši, so se zavlekli nekateri doli na cesto ob Soči vse do studenca, kjer napajajo vozniki konje.</p>
<p n="SL-WIKI004171251">Ves prizor je bil sličen onemu, ki ga nudi na božjih poteh prenočujoče ljudstvo. Nema resnost je ležala ljudem na obrazih, vsem je bilo mraz in neprijetno. Sledovi boja in krvi, prelite pretekli dan, so se še poznali. Ljudje, ki so sicer komaj kdaj mislili, ali so lačni in žejni in ali jim je mraz, so sedaj živo čutili, kako so trudni in brez volje; in vendar niti najtrudnejši niso mogli zaspati in so nestrpno šteli zamolkle udarce polnočnih ur ter čakali željno jutra in dneva. Sedeli so po vaseh zbrani ob ognjih Knežani, Podmelčani, Ljubinjci, Zatolminci in Zalaščani, Vrsnjani in Doljani, Kamnjani in Kobaridci, Ponikvarji in Pečinarji, Mostarji, Modrejčani, Modrejani, Ložani, Kozarščani in Volčani, Čiginjci in Rutarji, Selani in Lomnjani in ljudje iz Kozmeric in Drebočnika. Sami zase so sedeli in taborili Bačarji, Idrijčani, Trebušani, Čepovanci, Lokvarji in Grgarci, dočim so se Lokovčani in Kalani pomešali med Kanalce, Brice in Kromberžane. Vsi ti ljudje so imeli vsak svojo posebnost, so zavijali v govoru vsak po svoje, imeli vsak svojo pamet, svoj prav. Družila jih je zgolj zavest, da imajo vsi eno pravdo proti enemu skupnemu nasprotniku, ki so ga videli v negotovih obrisih zdaj v osebi Bandela, zdaj grofov, zdaj barona Tacco, zdaj davkarjev Taljanuta, Zaletela ali Resa in celo v osebi Solkanke Marjute Bašin.</p>
<p n="SL-WIKI004171252">Nekateri so se zavedali osebne pravde in storjenih jim krivic, drugi, zlasti Tolminci iz okolice Tolmina, so čutili, da ne gre njihov punt proti eni osebi, nego proti razmeram, eni sami veliki krivici, ki postaja od leta do leta vse večja in hujša. Umevno je, da so videli in čutili v Gorici ono gnezdo, kjer se jim rodi slednje zlo. Čepovanci s Podgornikom na čelu so si predstavljali obračun tako, kakor ga je bil uprizoril Maraž v Kanalu. Ti so istovetili kmečko pravdo s povračilom tlačiteljem. Toda eni in drugi so bili trdno uverjeni o svojem pravu in prepričani, da je pot, ki so jo nastopili, najnaravnejša samoobramba; v praski prejšnjega dne so videli novo krivico, storjeno jim od gospode. Ta reč jih je potrjevala v načrtu. Dokler ne bodo močnejši od gospode, dokler ne ustrahujejo Gorice m grofov, ne bo boljše. Kakor hitro bi se razšli, bi padli po njih, jih polovili in kaznovali ko upornike. To so vedeli vsi in čut hvaležnosti, da drug drugemu služijo s svojo številnostjo, je preveval slednjega moža. Vstala je sicer misel: Ljubi Bog, ali bomo vedno mogli biti tako združeni in močni? Ali je to mogoče? In kaj potem, če se razidemo? Kaj potem —?</p>
</sample>
<sample><p n="SL-WIKI00417304">„Kje?“ se je začuden ozrl Martin Duši v obraz. Toda temu se je vse obličje razvleklo v smeh in je vzkliknil:</p>
<p n="SL-WIKI00417305">„Galjoti in vi kmetje, vsi ste enako neumni.“ Tisti hip sta vstopila na Stopcu v krčmo Martinovega sorodnika Valentina. Za ognjiščem je sedel in se z ženo prepiral s svojim ženskim glasom, prav tak, kakršen je bil pred šestimi leti: brez brk, brez obrvi in mlečnoplavih las.</p>
<p n="SL-WIKI00417306">„Čebele, pa Bog pomagaj!“ je pozdravil Duša.</p>
<p n="SL-WIKI00417307">„Troti, troti!“ je jeknil Valentin in se nagnil mimo kadečega se ognja, da bi videl vstopivšega. Žena Valentinova pa je kriknila in se sesedla ob ognjišču. Nenadni pogled na Martina jo je ustrašil, saj šest let ni čula o njem drugega, nego da je dobil šestnajst smrtnih ran. Valentin je zarajal od veselja:</p>
<p n="SL-WIKI00417308">„Jej, Martin, kako mi prav prideš!“ In skočil je z ognjišča, zavpil na ženo, naj ne nori pri belem solncu vpričo živih ljudi, popadel Martina za roko in ga povlekel iz kuhinje na desno v pivsko izbo. Duša je šel za njima, dočim je žena zdihovaje oddrsala ven, da si opomore od strahu. Notri v izbi je sedel v kotu za mizo samcat pivec, pijan, s stisnjeno pestjo na mizi in je venomer govoril sam s seboj:</p>
<p n="SL-WIKI00417309">„Nož bom nabrusil pa pojdem! Boš videl, galjot, kdo je Lužnik, kadar bo nož nabrusil.“</p>
<p n="SL-WIKI00417310">„Hčer so mu tolminski skvarili, zato pije!“ je dejal s svojim ženskim glasom Valentin, stopil k oknu in postavil vrč vina na mizo. Duša je lezel za peč in legel. Valentin je potisnil Martina za mizo in prisedel ter brez vsake radovednosti, odkod in kako, ponovil:</p>
<p n="SL-WIKI00417311">„Tako prav si mi prišel, Martin!“ In z nekako dvomečim glasom je vprašal: „Ali pa si še kaj v noge?“</p>
<p n="SL-WIKI00417312">„Sem,“ je govoril Martin resnico. „Kaj pa — “</p>
<p n="SL-WIKI00417313">„Vse zveš! Toda drevi, ob desetih, ko pojde ona spat. Prej ne!“ Tedaj se je oglasil Duša za pečjo:</p>
<p n="SL-WIKI00417314">„Poglej, ali nisem vedel in te prav pripeljal? Pa nočeš verjeti, da sem desetnik.“ —</p>
<p n="SL-WIKI00417315">*</p>
<p n="SL-WIKI00417316">Valentin je otrnil tresko in sedel k Martinu, ki je bil v zapečku, dočim je Duša neusmiljeno smrčal.</p>
<p n="SL-WIKI00417317">„Po cele tedne ne spi, zato pa spi, kadar začne,“ je bil razložil Valentin Martinu. In Martin je menil, da je Valentin presneto znan z Dušo. „Povedal ti bom, kaj da je, zdaj ko vem, kako je s teboj,“ je govoril tiho Valentin. „Pred osmimi leti smo se hoteli vzdigniti nad Tolmin.“</p>
</sample>
<sample><p n="SL-WIKI004171122">„Dobro smo ga,“ so se smejali ljudje.</p>
<p n="SL-WIKI004171123">Razne kosmate šale so krožile med uporniki. Ni minilo deset minut, ko je zavpil Andrej Golja:</p>
<p n="SL-WIKI004171124">„Za norca nas imajo, glejte, že zopet prihaja tisti s pokrovko.“ V resnici je Brunetti zopet razjahal in zaklical, da naj se na povelje podglavarja razidejo. Bil je rahlo razburjen, ker ga ljudje niso niti poslušali; bil je namreč sam vase zaljubljen in je menil, da bo že njegov prvi nastop kmete oplašil. Ostra beseda mu je ušla, množica se je nemirno zganila. Ob strani se mu je smejala solkanska dečad. Prijel je za ročaj sablje:</p>
<p n="SL-WIKI004171125">„Vi se torej upirate! Nočete se raziti?“</p>
<p n="SL-WIKI004171126">Z debelo šalo je odgovoril Golja, naj hiti v grm, da ne bo prepozno za njegove svilene hlače. Dečad je od veselja zavriskala. Sodnik se je vzpel na konja, bled jeze in užaljenosti, in odjahal. Kmalu nato je dečad zavrisnila in se razbegla. Po cesti je bilo čuti votlo peketanje nekaj konj. Resnost se je polastila kmetov. Izza hiš je zavilo troje jezdecev.</p>
<p n="SL-WIKI004171127">„Hudič,“ je zaklel Golja, „ali ga poznate?“</p>
<p n="SL-WIKI004171128">„Tolminski je!“ so mrmrali kmetje.</p>
<p n="SL-WIKI004171129">Res je bil Jakob Anton grof Coronini v spremstvu Ivana Pavla Radetiča in podglavarjevega kancelista Morellija. Grof je pognal konja v breg tik pred kmete, dočim sta spremljevalca obstala v majhni razdalji. Kmetje se niso niti ganili. Grof je osupnil, kajti opazil je, da je komaj deset ljudi snelo klobuke pred njim.</p>
<p n="SL-WIKI004171130">„Ali me poznate? Ali veste, kdo sem? Zapovedujem vam, da se razidete!“</p>
<p n="SL-WIKI004171131">Molk.</p>
<p n="SL-WIKI004171132">„Martin, govôri!“ je zaklical nekdo med kmeti.</p>
<p n="SL-WIKI004171133">Martin Munih se je dotaknil širokokrajnega klobuka, toda snel ga ni.</p>
<p n="SL-WIKI004171134">„Saj smo že povedali, da se ne razidemo. Ali smo komu na potu? Ali smo na prepovedanem svetu?“</p>
<p n="SL-WIKI004171135">„Kdor govori z menoj, ta naj se odkrije!“ je zavpil grof. Martin se je stisnil med druge in dejal:</p>
<p n="SL-WIKI004171136">„Kdor se hoče odkriti, naj govori ž njim. Jaz ne bom.“</p>
<p n="SL-WIKI004171137">„Martin, prav imaš!“ je zaklical Golja.</p>
<p n="SL-WIKI004171138">„Nima ne prav!“</p>
<p n="SL-WIKI004171139">„Pa naj tisti govori, ki misli, da nimam prav!“ je vzkliknil Martin.</p>
<p n="SL-WIKI004171140">„He, Lapajne, pa govori ti, le govori!“ Nekaj mož je porinilo Valentina pred grofa.</p>
<p n="SL-WIKI004171141">„Kdo ste Vi?“ je vprašal grof.</p>
<p n="SL-WIKI004171142">„Tisto je vseeno, kdo sem!“ je odvrnil Lapajne; „so rekli, da z Martinom ne govorijo, naj pa mene vprašajo!“</p>
<p n="SL-WIKI004171143">„Zakaj ste tu, Vi in Vaši tovariši?“</p>
<p n="SL-WIKI004171144">„Zato, ker imamo obračun z davkarji!“</p>
<p n="SL-WIKI004171145">„Tako? Ali je Tonin bil davkar?“</p>
<p n="SL-WIKI004171146">Lapajne se je zmedel. Jasno je bilo čuti Goljev glas:</p>
</sample>
<sample><p n="SL-WIKI0041710">„Potrpeti je treba!“ je odvrnil Duša tako, kakor da misli vse nekaj drugega. Skoro jezno je dejal starec:</p>
<p n="SL-WIKI0041711">„Jaz sem zadosti dolgo potrpel, bom že še tačas.“</p>
<p n="SL-WIKI0041712">„O, še preveč ste potrpeli, oče,“ je dejal zdaj toplo in rahlo očitajoče Duša; „drugi ne bi toliko.“ Starec se je očividno umiril, molčal je in kimal z glavo. Potem pa je dejal, kakor da govori sam s seboj:</p>
<p n="SL-WIKI0041713">„O svetem Mohorju lani sem znesel petnajst bremen sena. Je rekla Krivčevka: Sedeminsedemdeset sem jih učakala, osemdeset jih ne bom. Ti jih pa boš, Gašpar, je rekla; pa sem rekel, če je ravno taka, zakaj da jih ne bi. Pa jih ne bom, ne!“</p>
<p n="SL-WIKI0041714">„Žalost in skrbi nesejo človeka,“ je dejal Duša. Starec je kimal z glavo in govoril sam zase:</p>
<p n="SL-WIKI0041715">„V rokah sem že še, v noge ne morem nič več.“ In uverjeno je pripomnil: „Kako pa bom kaj prida, če nič v meni ne ostane?“</p>
<p n="SL-WIKI0041716">„Ali ste se pretegnili?“</p>
<p n="SL-WIKI0041717">„Galjoti so hodili po meni,“ je odvrnil mirno, brez jeze starec in se zagledal v panje. Za spoznanje pomilovanja je bilo v Dušinem obrazu, ko je dejal:</p>
<p n="SL-WIKI0041718">„Sem slišal nekaj, da so Vas ob vso živino pripravili; ali ste se jim kaj hudo upirali?“</p>
<p n="SL-WIKI0041719">„Ali sem Golja, da se bom upiral?“ je odvrnil živahno Kragulj. „Ali se je treba upirati, kadar se polakomijo, pa vzamejo, kakor morejo? Nič se nisem upiral. Saj Bog ve, kako je.“ V žalostno obličje je prišlo starcu nekaj rahle rdečice; z roko je zamahnil in dejal: „Glej, iz hleva naravnost v mesnico so jo gnali, živino!“</p>
<p n="SL-WIKI0041720">„Tako delajo vselej, kadar človek roboto zamudi.“</p>
<p n="SL-WIKI0041721">„Ali sem jo zamudil?“ je vzkliknil Kragulj.</p>
<p n="SL-WIKI0041722">„Kaj je niste?“</p>
<p n="SL-WIKI0041723">„Do dveh robot v Bilje imajo pravico,“ je govoril starec, „obe sem opravil. Pa je hotel Grandent, da opravim še eno. Kako naj jo opravim, če me ni doma? Med sem tovoril v Trbiž, še vedel nisem za povelje.“</p>
<p n="SL-WIKI0041724">„Pa Vam je zato živino vzel? Ali se niste pritožili grofu?“</p>
<p n="SL-WIKI0041725">„Tako me je vprašal, kaj mislim o roboti v Bilje. Ljudje godrnjajo, mu pravim, kako so na izgubi, pa da to meni nič mar ni, ki sem pošteno opravil svoje poti; za tretjo me Grandent ne sme siliti in mi jemati živine. Prebledel je dedec, se k Lahu obrnil, in da sem opravil. Za petdeset cekinov me je kaznoval in še kamenje sem moral voziti za apnenico.“ Tedaj je skočil Duša kvišku in vzkliknil:</p>
<p n="SL-WIKI0041726">„Prav se Vam godi, oče! Zakaj ste taki, da vse potrpite? Naj Vas le grofje in galjoti, še kožo naj Vam potegnejo z glave, trdo, tolminsko. Zdaj veste!“</p>
</sample>
<sample><p n="SL-WIKI004171049">„Oženil se bom. Sine bom imel, da jih bo več za punt!“ Tedaj mu povedo, da mu umira Tone. Mož prebledi, omahne na cesto in ječi: „Zdaj bom rodil sine, zdaj!“ Kakor pijan gleda okoli, vidi mrtvega na tleh, sliši in razume vse. Prime se za sivo glavo. Težka je, težka. Mož ne joče, samo hrska mu pri srcu, kakor v gori o potresu: „Rodil sem ga, da je umrl, da je pogubljen!“</p>
<p n="SL-WIKI004171050">* * *</p>
<p n="SL-WIKI004171051">Ob treh, ko se je oglasil zvon svetega Mavra, je začela stara Kraguljeva teta v blodnji prepevati in je pela eno celo uro. Ob petih je tako oslabela, da so ji prižgali svečo. Ob osmih je začela umirati težko smrt. Tedaj je zlezlo bolno okostje iz svoje postelje in se sesedlo z vnetimi očmi v bledem, suhem obrazu, ob postelji umirajoče. Tončka je prijela teto za roko in govorila:</p>
<p n="SL-WIKI004171052">„Teta, ali boste, umrli?“</p>
<p n="SL-WIKI004171053">„Vidim, vidim,“ je vzrastla bolnica z upadlimi prsi. Vse telo ji je drgetalo čudovite mrzlice, da se je tresla postelja, pod in slika na steni.</p>
<p n="SL-WIKI004171054">„Koliko krvi, krvi, krvi, o moj Bog!“ Slika na steni drhti manj in manj, tiha in pokojna leži bolnica, Tončka ji gleda v voščeno lice. Umrla je. Svetega Mavra zvon poje venomer. Otroci bijejo plat, možje in fantje so že odšli. Tončka gleda v voščeno lice. Ni umrla. Ustnice drhte, kakor rdečica je zaplulo v voščeni obraz. Teta odpre oči. Teta govori z vsakdanjim, komaj rahlo vznemirjenim glasom:</p>
<p n="SL-WIKI004171055">„Angel me je prijel, pa sva prišla do mostu, ki je ozek kakor britev. Je rekel: čez moraš! O moj Bog, sem rekla, ali je to smrt? To je pot k sodbi, je rekel. Potem sem nazaj pogledala in sem videla vse, v temi, v krvi, lačne, žejne, krvave ...“</p>
<p n="SL-WIKI004171056">Bolnica je začela drgetati, slika na steni se je začela tresti.</p>
<p n="SL-WIKI004171057">„Lačen bo; kdo ga bo nasitil?“</p>
<p n="SL-WIKI004171058">„Jaz, teta!“</p>
<p n="SL-WIKI004171059">„Smrtni pot ga bo oblival; kdo mu ga bo obrisal?“</p>
<p n="SL-WIKI004171060">„Jaz, teta!“</p>
<p n="SL-WIKI004171061">„Od vseh bo zapuščen; kdo ga ne bo izdal?“</p>
<p n="SL-WIKI004171062">„Jaz, teta!“</p>
<p n="SL-WIKI004171063">Tončka čuti: „Svojega sina vidi lačnega, izdanega.“ Tončka misli in obeta: „Nikoli ga ne izdam!“</p>
<p n="SL-WIKI004171064">Svetega Mavra zvon je utihnil. Noč je pregnala deco s pokopališča. Noč je čudno, čudno dolga. Sredi noči se je utrgala teti na Modrejcih izmučena duša iz telesa.</p>
<p n="SL-WIKI004171065">Tončka je sklenila roke in molila:</p>
<p n="SL-WIKI004171066">„Za njeno dušo, za dušo njegove matere.“ In pristavila je:</p>
<p n="SL-WIKI004171067">„In tudi zanj!“</p>
<p n="SL-WIKI004171068">Samo za tistega nesrečnega fanta z razstreljenim obrazom Pod seli ni molila ...</p>
</sample></samples>