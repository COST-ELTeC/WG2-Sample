<?xml version="1.0" encoding="UTF-8"?>
<sample n="CS0005">
  <p n="CS000631">„Vždyt prší.“</p>
  <p n="CS000632">„Kdo se chce utopiti, nedbá na déšť.“</p>
  <p n="CS000633">„Mám se svlíci?“</p>
  <p n="CS000634">„K utopení se není toho zapotřebí.“</p>
  <p n="CS000635">Chlapec leze do vody, točí a otřásá se a dívá se po otci, nespokojí-li se, když si jen zmočí nohy. Však nestačilo to, musel do vody až po bradu. Ani na tom není dost, otec volá: „Hlavu do vody!“</p>
  <p n="CS000636">I strčil ji tam, ale jen trochu a v mžiknutí ji zase vyzdvihl.</p>
  <p n="CS000637">„Počkej,“ nařídil Božeta, „já ti ukážu, jak je člověku, který se topí. Ty si jen hraješ.“</p>
  <p n="CS000638">Postoupiv na kraj k rybníku, potopil syna sám a držel ho pod vodou, až se nad ním počaly dělati bubliny a on sebou házel jako kapr. Tu ho pustil a hoch zavrávoral; když vybředl, otvíral oči, ústa, kašlal, kuckal a rukama se mnul.</p>
  <p n="CS000639">„Nu, chceš, abychom pokračovali? To je jen začátek.“</p>
  <p n="CS000640">„Do smrti se neutopím."</p>
  <p n="CS000641">„Jsem přesvědčen, že to ani nyní nebyl tvůj úmysl; tak zpozdile už ale nebudeš ani mluvit?“</p>
  <p n="CS000642">„Nebudu.“</p>
  <p n="CS000643">„Tedy vylez!“</p>
  <p n="CS000644">Stalo se. Syn otci políbil ruku a šli spolu po vsi domů. Někteří lidé je viděli, však na takové podivnosti Božetovy byli zvyklí a povídali si o nich v Tuříně i jinde.</p>
  <p n="CS000645">Fortunat — tak se jmenoval Božetův syn, a musíme hned podotknouti, jak k tomu zláštnímu jmenu přišel. Božeta říkával, že je svatý jako svatý a žádným nepohrdal. Když se mu narodilo dítě, podíval se do kalendáře, — ten mu nikdy nescházel, ačkoliv ho neměli ani mnozí sedláci, — a vybral si pro ně jmeno svatého, který na ten den právě připadl. Žena prosívala, aby dal syny a dcery křtíti na jmena ve vsi obyčejná. Neučinil to říkaje: „Jmeno jako jmeno. Toto dnes stojí v kalendáři. Proč by tam stálo, kdyby si ho nikdo neměl všímat?“</p>
  <p n="CS000646">„Ale o tom svatém my nic nevíme!“</p>
  <p n="CS000647">„Dovíme se, a pak nám zajisté podá hezký příklad.“</p>
  <p n="CS000648">Po křtu hledali na faře život neznámého svatého, Božeta se jej naučil nazpamět a vypravoval pak o něm ženě a kmotrům. Kmotří mu již nechtívali sloužiti bojíce se, že si nebudou pamatovati, ano že ani nedovedou vysloviti, co jim nařekne. Sám kněz se někdy mýlil. Kmotr si na cestě pořád opakoval „Fortunat, Fortunat;“ kmotra si šeptala „Symforosa, Symforosa,“ a když se velebný pán tázal: „Kterak tomu dítěti chcete říkati?“ byli Fortunat a Symforosa titam, a Božeta sám odpovídal.</p>
  <p n="CS000649">Saturnin, Symforosa a Tekla mu umřely. Tato poslední narodila se 23. září, proto dostala jmeno povědomější. Stála-li v kalendáři svatá a on potřeboval svatého, vzal se ten první, jenž následoval, a tak naopak.</p>
  <p n="CS00061106">„Povedete nás.“</p>
  <p n="CS00061107">„Teta záhy chodí spat.“</p>
  <p n="CS00061108">„Zbudíme ji.“</p>
  <p n="CS00061109">„Věru není zapotřebí, abyste se zdržovali.“</p>
  <p n="CS00061110">„Máme kdy.“</p>
  <p n="CS00061111">„Teta je stará, nebude vědět, co chcete, a lekne se.“</p>
  <p n="CS00061112">„Já jsem také starý, povím jí, co chceme, a bude mít radost.“</p>
  <p n="CS00061113">„Dovolte aspoň, abych ji připravila.“</p>
  <p n="CS00061114">„Škoda, že jste to neučinila dříve, nyní mně tu věc přepusťte.“</p>
  <p n="CS00061115">„Ale, otče,“ protivil se také Fortunat, „nevnucujte se!“</p>
  <p n="CS00061116">„Nejdu k cizím.“</p>
  <p n="CS00061117">„Řekne, že jsme s Fani už tuze známí.“</p>
  <p n="CS00061118">„A což nejsme?“</p>
  <p n="CS00061119">„Ona o tom neví.“</p>
  <p n="CS00061120">„Měla by o tom vědět, a když o tom neví, řekneme jí to.“</p>
  <p n="CS00061121">„Na to ještě dost času,“ pravila zase Fani.</p>
  <p n="CS00061122">A Tuna prosil: „Až jindy.“</p>
  <p n="CS00061123">„Pojďte, pojďte,“ doléhal otec, „já jsem si to umínil a tu přestávají všecky odpory.“</p>
  <p n="CS00061124">„Vy nám všecko pokazíte,“ vytýkal Tuna.</p>
  <p n="CS00061125">„Co jste pokazili vy, já napravím,“ odpověděl mu otec. „Jdu rovnou cestou, vy jste chodili po pěšinkách křivých a skrývali jste se před tetou.“</p>
  <p n="CS00061126">Fani si nemohla pomoci, táhl ji za sebou, Tuna následoval, a aby s nimi někam nevlezl, kam nepatřili, sama řídila jeho kroky, vyhledala dvéře a pustila je k tetě.</p>
  <p n="CS00061127">Teta se náramně divila, že dostává ještě tak pozdě návštěvu, a domnívala se na počátku, že někdo přichází objednati si čepec nebo klobouk. Seděla ve tmě a ptala se: „Jsi ty to, Fani?“</p>
  <p n="CS00061128">„Jsem.“</p>
  <p n="CS00061129">„Kdo je to s tebou?“</p>
  <p n="CS00061130">„Dva mužští.“</p>
  <p n="CS00061131">Tuna se mrzel, že ho jen tak ledabylo nazvala mužským.</p>
  <p n="CS00061132">Otec pravil: „Mladý a starý.“</p>
  <p n="CS00061133">„Co pak chcete?“</p>
  <p n="CS00061134">„Udělejte světlo, abychom si viděli do tváře.“</p>
  <p n="CS00061135">„Fani, rozsvěť!“</p>
  <p n="CS00061136">Fani rozsvítila — a Božeta řekl: „Dej vám Pánbůh štastný dobrý večer!“</p>
  <p n="CS00061137">Teta se na něj podívala a on na ni také, přistoupil a podal jí ruku. Tuna zůstal státi u dveří, a bylo mu, jako by byl ukradl tisíc zlatých. Fani ukládala, co měla na sobě, a stavěla se, jako by neposlouchala, co si povídají.</p>
  <p n="CS00061138">Božeta ukazoval na Fortunata řka: „To je můj syn.“</p>
  <p n="CS00061139">Teta si ho prohlídla, on jí udělal poklonu a mlčel.</p>
  <p n="CS00061140">„Je krejčovský tovaryš zde v městě,“ pokračoval otec, „a líbí se mu tato vaše schovanka.“</p>
  <p n="CS00061141">„Fani?“</p>
  <p n="CS00061142">„Ano, Fani.“</p>
  <p n="CS00061143">„Ona ho ale nezná!“</p>
  <p n="CS00061144">„Zná dobře, vedli se spolu dnes po městě, bylo to hned odpoledne, šli do hospody a tam se vyráželi.“</p>
  <p n="CS00061145">„Což jsi nebyla na požehnání?“ volala teta.</p>
  <p n="CS00061146">Nedostala odpovědi.</p>
  <p n="CS00061147">„Vzdyť jsi chtěla navštíviti Čermákovic Kati?“</p>
  <p n="CS00061148">Fani to neslyšela.</p>
  <p n="CS00061149">„Každou neděli tam chodíš!“</p>
  <p n="CS00061150">Fani pořád mlčela.</p>
  <p n="CS00061151">„Kde pak tě ten mládenec zastihl? Ještě jsi nikdy sama nešla s chasníkem!“</p>
  <p n="CS00061152">Božeta sám převzal slovo a oznámil: „Ona dříve chodila s ňákým Filipem, také krejčím, a přítelem syna mého, a nyní ji zdědil tento a sám s ní chce choditi do hospod a na procházky.“</p>
  <p n="CS00061153">„Je-li pak možná!“ vykřikla teta. „Děvče, co jsi učinila?“</p>
  <p n="CS00061154">„A vy o tom nevíte?“ skoumal Božeta.</p>
  <p n="CS00061155">„Nic, pranic nevím.“</p>
  <p n="CS00061156">„Bývala tak dlouho z domu!“</p>
  <p n="CS00061157">„V kostele a u přátel, říkávala.“</p>
  <p n="CS00061158">„Se synem se dnes zasnoubili, už jsou ty a ty.“</p>
  <p n="CS00061159">„Pro Pánaboha, dítě, kdyby to slyšela tvá nebožka matka!“</p>
  <p n="CS00061160">„Dnes si ji předcházel nějaký zámečník, a hned by byl syna vystrčil z jejího srdce.“</p>
  <p n="CS00061161">„To jsou věci, Fani, nebyla bych si to na tebe pomyslila!“</p>
  <p n="CS00061162">„Ještě vám nikdo nežaloval?“</p>
  <p n="CS00061163">„Ó, žaloval, žaloval, ale ta nezdárná holka mi to vždycky vymluvila, a vedla-li se s někým, lhávala, že to byl Katin bratr, její bratranec.“</p>
  <p n="CS00061164">„Tuhle můj syn není Katin bratr ani její bratranec; jste tedy přesvědčena?“</p>
  <p n="CS00061165">„Očišť se, můžeš-li!“</p>
  <p n="CS00061166">Nemohla a nechtěla.</p>
  <p n="CS00061167">„Utloukla bych tě!“ zlobila se teta. „Kam to povede!“</p>
  <p n="CS00061168">„Drobet byste se také musela plesknout,“ mínil Božeta, „že jste na ni nedávala lepší pozor!“</p>
  <p n="CS00061169">„A vy jste si toho svého syna také mohl lépe vytrestat, aby nezaváděl počestné sirotky.“</p>
  <p n="CS00061170">„Vždyť jsem za ním přiběhl osm mil, a vy ji zde máte doma.“</p>
  <p n="CS00061171">„To vám povídám, mladíku,“ kárala ho, „ať mi už o tu holku ani nezavadíte, krok ji z domu nepustím!“</p>
  <p n="CS00061172">„Nedají se od sebe odloučit,“ zvěstoval Božeta.</p>
  <p n="CS00061173">„Že nedají? Co tím chcete říci? Přišli jste mě o její ruku požádat?“</p>
  <p n="CS0006908">Filip pravil: „Dobře, dobře, Tuno, tak to má být!“</p>
  <p n="CS0006909">Již to uměl, nenapínal a nevyzdvihoval loket, nebyl nejistý a nesmělý v řeči, nýbrž svandročil, že se mu až prášilo od úst, škádlil Fani a povídal jí všelicos pěkného do očí. Neviděli sice na cestu, dělalo se tma a klopýtali přes hromádky a kamení, ale on na to nedbal, zdálo se mu, že by se tak procházel až do rána, od rána do večera a potom zase do rána.</p>
  <p n="CS0006910">Škoda, že již byli v městě a před domem, kde bydlela, musel se s ní rozloučiti, s těžkým srdcem jí dal dobrou noc a přál si, aby se hodně často scházeli.</p>
  <p n="CS0006911">Filip proti tomu nebyl, navrhl, že společně budou slaviti každou neděli a ve všední den že si vyjdou po práci.</p>
  <p n="CS0006912">Fani zatleskala do rukou volajíc: „Ach, to bude krásné! Dobře, že jste sem přišel, pane Božeto, nemohu ani vysloviti, jak se z toha těším!“</p>
  <p n="CS0006913">Při tom mu poklepala na rameno a on byl šťastný, chvěje se samou blažeností.</p>
  <p n="CS0006914">Odkvapila. Oni se vedli spolu co nejlepší přátelé, milovali se a Tuna nemohl pochopiti, proč mu Filip u Kolihů býval odporný. Mluvili o Fani, a aby si o ní všecko pověděli, zašli si do hostince na náměstí, a Tuna se na ni pořád vyptával.</p>
  <p n="CS0006915">Byla švadlena, dělala klobouky a čepce, žila s tetou jsouc sirotek, a sama si vydělala na šaty a parádu. Filip slova nehezkého o ní neřekl a pořád opakoval: „Viď, to je děvče!“</p>
  <p n="CS0006916">Tuna se přiznával: „Je,“ a po každé k Filipovi postrčil sklenici, když ho vybídl, pochváliti ji. Ovšem za něj platil i nyní a aspoň tak mu odměnil upřímné přátelství. Nastaly mu nové časy, každý den byl s Filipem a s Fani, chodili za město, navštěvovali hospody, jedli, pili, tančili a šli do divadla, když bylo. Útraty nesl Tuna; Filip platil jen někdy, když nebyl účet velký. Nemohl arciť nic uspořiti, ano přidával z toho, co měl, a nelitoval výloh, způsobila-li mu je Faninka. Kolikráte mu napadlo, že ho má radši než Filipa, a myslíval si, žeby si ji mohl namluviti sám. Ale takové nevěry se nedopustil, tak špatný nebyl, a byl by upadl do nehezké pověsti u tovaryšů i mistrů, kdyby mu ji byl odloudil. A Filip ji dobrovolně nepřepustil, drže se jí a jeho, a k oběma se maje důvěrně.</p>
  <p n="CS0006917">Nechal to tedy být jak to bylo, bylo to dost hezké, a snad Filip předce jednou ustoupí. Viděl, že má na holi poznamenáno již pět milenek, jež měl, a při Fani stálo číslo šesté. Kýž brzy následuje sedmé! Nemohl se toho dočkati. Filip ale netoužil po změně, líbily se mu jeho peníze a měl se s ním pěkně. Co sám vydělal, utratil zlášť. Ani Tuna ani Fani nevěděli, že bývá v hospodě také bez nich, celou noc tam vysedí, pije a hraje v karty. Měl mnoho potřeb, nestačily mu příjmy a proto dělal dluhy.</p>
  <p n="CS00061468">Ten přistoupil k Johance, usmál se na ni a ptá se: „Vy jste zabloudila?“</p>
  <p n="CS00061469">„Nedělá nic,“ odpověděla mu, nechtíc se přiznati, že potřebuje něčí pomoci, nechala ho stát a šla dále.</p>
  <p n="CS00061470">On jde s ní a mezi tím praví: „Dovedu vás, kam chcete.“</p>
  <p n="CS00061471">„Děkuji,“ odporuje ona, „však já se dostanu na náměstí.“</p>
  <p n="CS00061472">„Na které?“</p>
  <p n="CS00061473">„Na velké Staroměstské.“</p>
  <p n="CS00061474">„Tudy tam nepřijdete, — podejte mi ruku a hned tam budeme.“</p>
  <p n="CS00061475">„Ó, nechte mě,“ prosila, „já s vámi nepůjdu!“</p>
  <p n="CS00061476">„Jsem vám špatný anebo čekáte na jiného?“</p>
  <p n="CS00061477">„Nečekám leč na paní.“</p>
  <p n="CS00061478">„Přijde sem pro vás?“</p>
  <p n="CS00061479">„Ztratila se mi zde.“</p>
  <p n="CS00061480">„Pomohu vám ji hledat.“</p>
  <p n="CS00061481">Zase jí sahal po ruce, ona mu ji nedala a chtěla uteci na Betlemský plácek. Neodbyla ho, šel za ní vadě se, že je ňáká upejpavá, a chvále její krásu.</p>
  <p n="CS00061482">„Bože, jak se ho zprostím!“ myslila si. Styděla se křičeti: „Odežeňte ho!“ Bála se prchnouti někam do domu, snad by tam za ní vrazil, a kdo ví, mezi jaký lid by přišla.</p>
  <p n="CS00061483">Bylo jí ouzko, neodpovídala mu již, šla pořád a pořád, prošla Konviktskou ulici a dostala se do Poštovské.</p>
  <p n="CS00061484">Ubohá nevěděla, kde je, kam jde, a byla ráda, že má zase více lidí před sebou a za sebou. Chtěl ji vzíti na pivo, v hospodě hrála muzika, táhl ji za sebou a nectně k ní mluvil.</p>
  <p n="CS00061485">Musela se mu protiviti a odstrčila ho volajíc: „Ach, pomozte mi!“</p>
  <p n="CS00061486">I dala se do hlasitého pláče. On ji nepustil a bera ji okolo krku pravil: „Vždyť je to má milá, přišla za mnou do Prahy!“</p>
  <p n="CS00061487">Někteří rozpustilci před hospodou se smáli; ale okolojdoucí mladík se nesmál, viděl její spanilou tvář, slyšel, co povídá a oč prosí, hlas její zněl tak smutně a tak nevinně, že ji nemohl minouti, aby se jí neujal: zajisté se jí děje křivda a nepatří do společnosti toho dotíravého člověka. Přistoupil k němu, popadl ho za hrdlo, mrštil jím stranou a ptal se vyděšené dívky: „Je to váš známý?“</p>
  <p n="CS00061488">„Jak živa jsem ho neviděla,“ odpověděla mu a podívala se na něj. Vidí, že je oblečen jako pán, čisté oko jeho jeví útrpnost, vysoké čelo odhodlanost a sílu, celá postava jeho se jí líbí, zdá se jí, jako by ho znala, důvěřuje mu a utíká se pod jeho ochranu. Není a nemůže býti zlý, šeptá jí do srdce; nerozmýšlejíc se, ochotně se chopila ruky, kterouž jí podával.</p>
  <p n="CS00061489">Ničemník, jenž ji pronásledoval, ztratil se a zmizel do vedlejší malé uličky; pán ho ale předce poznal, je to bývalý jeho spoluučeník Filip Vyskočil a on sám je — Fortunat Božeta.</p>
</sample>
