<?xml version="1.0" encoding="UTF-8"?>
<sample n="CS0020">
  <p n="CS0023360">Stal jsem se terčem úsměvů a poznámek. Všecky ty tváře pečlivě oholené, s blýskavýma očima, s čelem hladkým a klidným obrátily se ke mně a na všech kroužil úsměv polozakrytý navoněným vousem.</p>
  <p n="CS0023361">„Utíká!“</p>
  <p n="CS0023362">Kompromitoval jsem ženu svým příchodem mezi tu nevázanou chásku, která si dosud kupuje polibky a posílá počestným děvčatům kytičky fialek. Bídníci!</p>
  <p n="CS0023363">A vlastně: vždyť jsou k smíchu! — Co pak nejsou k smíchu? Znám velmi dobře ty jejich mládenecké pokojíky, v kterých je cítit plesnivinu a prázdno! Kufr, hlavně kufr, pak postel, stůl, židle, umyvadlo, věšák, snad ještě kolo a pak holé stěny s oprýskanou malbou, na které tužkou kreslí si z dlouhé chvíle obrázky.</p>
  <p n="CS0023364">Věnec ušpiněných límců, vsunutá guirlanda manšet a zouvák!</p>
  <p n="CS0023365">Posluhovačka.</p>
  <p n="CS0023366">To jest jejich intimní život, kterým se nechlubí, ale jenž je nejtěsněji sloučen s jejich bytostí. Prohýřené noci, unylé dny v práci, kterou považují za sebe nedůstojnou. Vždycky! Lakované botky, bizarrní kravaty, dluhy! Holky bez požadavků esthetických! Zábava s dívkami, které se rdí! Kollegialita, která znamená společné viny a společný nedostatek —Floutkové!</p>
  <p n="CS0023367">Byl jsem tak rozhorlen, vida ten jejich úsměv a ten polozakrytý pohled dotíravý, že jsem ztratil okamžitě celou illusi o večeru.</p>
  <p n="CS0023368">A tak jsem se zdál být snížen v té jizbě kouřem naplněné, tak k zemi smáčknut a tak potřísněn, jako bych vlezl do nějakého pelechu. Štítil jsem se židlí, navlhlých, stuchlých ubrusů, sklenice, z které jsem pil, novin, jež jsem do ruky vzal. Připadalo mně, že tu celou ošuntělost přivleku s sebou do své domácnosti, že se musím doma vykoupat, abych ji se sebe spláchnul a nečpěl jí před svými dětmi a před ženou.</p>
  <p n="CS0023369">Zastesklo se mně nejprve po Jaroslavě, pak po Jendovi a Bohoušovi, po ženě, jako by je dělil ode mne oceán.</p>
  <p n="CS0023370">Nikdy před tím ani potom, když náhodou octnul jsem se v podobné situaci, ovšem již bez vlastní vůle a pobádán jinými pohnutkami než hrozným stavem své duše, nebylo mně tak smutno jako v tuto chvíli, v které jsem cítil, že jsem spáchal něco neomluvitelného tím náhlým odchodem z domova, v němž jsem se cítil stísněn a nemožným.</p>
  <p n="CS0023371">Představoval jsem si Alexandru i své děti a zdálo se mně, že jsem jim skutečně utekl. Že jsem něco mezi sebou a jimi přetrhl, že jsem zkrátka spáchal na nich bezpráví. Pil jsem ze své sklenice asi s takovou chutí, jako bych pil patoky. Seděl jsem sám u stolu a měl jsem hlavu složenu do dlaně. Nebylo mně možno se přemáhati, ačkoliv jsem viděl, že celá společnost jest zaměstnána mou osobou a že adjunkt Kučera si hladí kníry, jen aby zakryl svůj široký úsměv, který přecházel již ve smích.</p>
  <p n="CS0023189">Neustále se mně zdá, že mám sterá nevyplněná přání, ale neznám ani jediného z nich. Kdybych mohl vylézti na Mont Blanc, abych celému světu unikl, vím, že bych tam nevylezl, leda bych vedl svou ženu zavěšenu ve své rámě, Jaroslavu nesl na zádech, Bohouše na krku a Jendu na rukou.</p>
  <p n="CS0023190">Umínil jsem si, že věnuji své ženě větší pozornost. Budu se snažiti, abych se k ní přiblížil, neboť cítím skoro naléhavě potřebu jakéhosi milostného jitření ve své duši a stýská se mně po něčem slunném, zahřívajícím, co je ale více utrpením než rozkoší. Tak bych si přál se třásti dojmem, pohnutím, tak bych si přál být vzrušen, elektrisován a celý uchvácen tím něžným citem, kterým toužíme objati útlé tělo ženy a zadýchati je svým žhavým dechem.</p>
  <p n="CS0023191">Má žena je útlá bytost. Má pěknou postavu, ohebnou a příjemnou, hezké ruce a dosti sympatický pohled. Totiž v tom pohledu není ani touhy, ani sladkých snů, ale myslím, že jsou toho její mateřské starosti příčinou, že se tak příliš plaše, nebo příliš zase určitě dívá mně do očí ve chvílích, kdy spolu hovoříme. Také celý náš hovor není dle toho, aby pohled její oživil. Mluvíme spolu o věcech, při nichž pravidelně zůstáváme lhostejni a které nás vlastně nesbližují, ale leží mezi námi jako překážka, která sice vyžaduje našich společných zájmů, ale nesbližuje nás těsně, nepřitahuje nás k sobě, nevyvolává v nás touhy.</p>
  <p n="CS0023192">Naše zájmy jsou upjaty k jednomu bodu, ale my sami jsme odděleni od sebe tím přívalem, který se valí mezi námi. Chtěl bych jednou dotknouti se ruky své ženy tak, abych v tom dotknutí necítil pouze teplo její ruky, vláčnost její dlaně, ale něco víc — více. Ó, Bože, vždyť takové dotknutí může býti tou největší rozkoší a tím nejsladším požitkem. Všecko mám, co jsem míti chtěl. Dobrou domácí stravu, tuhé límce, řádně vyčištěné boty, pohodlný byt, ale tak se mně přece jen po něčem stýská, něco hledám, něco bych chtěl! — Myslím, že miluji své děti, a je to také nejsvětější mou povinností, ale Bůh ví, ta celá láska k nim je přece velice střízlivá. Ještě tak nejraději je mám, když jako dobře vycvičené opičky provádějí komické kousky, když jsou veselé a šťastné. Onehdy mně Jaroslava oznamovala, že máme polévku se skvrnkami na místě s flíčky (trestám ji totiž za každý germanismus), a tu smál jsem se hlasitě a byl jsem velmi spokojen. Za to působí na mne disharmonicky, když děti moje pláčí a když ještě o desáté hodině večer vyptávají se na své hračky nebo si přejí slyšeti pohádky.</p>
  <p n="CS0023480">„Má úcta, pane. Jste statný, slušný člověk, ale nemám pro vás ničeho.“</p>
  <p n="CS0023481">Moje kroky ozývají se ložnicí a jsou tlumeny kobercem. Bylo by mně divno, kdyby mne někdo přesvědčil, že jsou to skutečně mé kroky.</p>
  <p n="CS0023482">Otevírám okno a nastavuji na okamžik ruku dešti. Cítím, jak mne studí, ale i ten pocit je neurčitý a nezanechává ve mně dojmu.</p>
  <p n="CS0023483">A nyní jdu k snídaní.</p>
  <p n="CS0023484">Shledávám celou rodinu pohromadě a Jendu politého kávou. Převrhnul na sebe hrnéček, Alexandra rozepíná mu šatečky, aby mu je vyměnila. Všichni vzhlédnou ke mně, usmívajíce se. Jeník vztahuje ke mně ruce a praví tiše:</p>
  <p n="CS0023485">„Polil.“</p>
  <p n="CS0023486">„Dobré jitro, děti. Dobré jitro, matinko.“</p>
  <p n="CS0023487">Alexandru líbám na čelo. Jsem rád, že má dnes oči jasné. —</p>
  <p n="CS0023488">(Psáno na jaře 1896.)</p>
  <p n="CS002349">Péra škrtala po papíře. Civilisovaný člověk psal cifry a vydělával chléb. A pak že spějeme k dokonalosti! Mladý muž by byl rád věděl, jak bude znít její konečná cifra.</p>
  <p n="CS002350">Paní Velišová měla novou chůvu, a když náš mladý muž vešel do předpokoje, potkal děvče na prahu. Mělo sličné, veliké, černé oči s dlouhými brvami, a když na něho pohlédlo, usmálo se celým obličejem a měkké jeho rty protáhly se ve dvě krvavé rýhy, které vypadaly jako sečné rány v jeho bílém, svěžím obličeji. Mladý muž nemohl odolati, aby děvče nechopil za ruku a nestiskl mu ji vší silou. Dotek této ruky, poněkud tvrdé, ale lahodně teplé, způsobil v něm na okamžik pocit rozkoše, který však přivedl jej do té míry z nálady, s kterou původně k paní Velišové přicházel, že by byl nejraději se obrátil a odešel. Viděl již napřed, že není zase hoden, aby ta milá paní věnovala mu trochu svého času, a on že již zase nebude schopen býti celou svou bytostí účasten štěstí, které si představoval vždy, touže po společnosti paní Velišové.</p>
  <p n="CS002351">Chůva mu ruku vytrhla a dlouhé brvy sjely jí přes oči jako parádní clona. V tom však již bylo slyšeti hlas paní Velišové, která uspávala svého nejmladšího syna rozmarným nápěvem, v němž lahodný hlas její příjemně se zachvíval.</p>
  <p n="CS002352">Mladý muž uznával, že nepřišel v čas, a obával se nudy. I nejlíbeznější a nejduchaplnější žena je nudna, myslí-li na své děti neb obírá-li se jimi. V tu chvíli nebylo by možno se jí s důvěrou zeptat na největší město Skandinavie, leda by její syn právě měl zeměpisnou úlohu.</p>
  <p n="CS002353">Ale mladý muž přece doufal, „že se posilní“. Znal paní Velišovou velmi dobře a věděl, že uhodne jeho noční hříchy i jeho dnešní rozklad myšlénkový. A v tom případě věděl skoro určitě, že mu bude klásti na srdce, aby se oženil, aneb aspoň aby se rozhodl oženiti se. Bývala v takových chvílích neobyčejně příjemná a vtipná a vžívala se okamžitě v úřad protektorky „té neznámé“.</p>
  <p n="CS002354">A mladý muž skutečně podléhal její suggesci, stával se přístupným jejím důvodům a pod rouškou sentimentálnosti, která však nebyla umělá, shledal všecky dobré stránky domluv paní Velišové, jež sama o sobě již dovedla jej přivésti z míry a býti pro něho nejdokonalejším vzorem jeho příští ženy. Proto k ní chodíval tak rád. Pro illusi. Pro „lanýže“. Věděl, že těmito „lanýži“ neukojí svůj hlad (a vlastně nebyl hladov a to bylo nejhorší), ale že si jimi zbystří smyslovou chuť. Potom dlouho do noci měl v sobě příjemný pocit nějaké životní nutnosti, nějakého účelu, jehož možno dosáhnouti, a když usínal, usínal s představou mladé ženy, která neměla pranic společného s těmi, jež posud znal a jež se mu líbily. Jen tak částečně podobala se paní Velišové, jen že měla pohled jemnější a úsměv oddanější.</p>
  <p n="CS0023454">„Máš mě ráda?“ tázal jsem se znova a ta otázka mě tak vzrušila, jako bych sám sebe překvapil zvukem svého hlasu i významem těch slov. Spočívalo v té otázce tolik neočekávané důvěrnosti a tolik bezděčného citu, že jsem se octnul v rozpacích. Alexandra skutečně skoro s udivením se ke mně obrátila, jako by nechápala, proč to všecko, proč se táži, nač myslím, a odpovídala se svým známým mateřským a shovívavým způsobem:</p>
  <p n="CS0023455">„A je to jinak možné? — Jak jsi dětinský, Bořivoji!“</p>
  <p n="CS0023456">Vztáhla ke mně ruku a já jsem ji stiskl. Potom tak za ruce se držíce, mlčky jeli jsme dále. Nebylo možno mluviti! Všecko nám připadalo buď příliš vyčerpané, buď příliš všední. A já jsem přec měl duši plnou a byl bych hovořil do nekonečna. Myšlénky štvaly jedna druhou, ubíhaly, proplétaly se a unaveny klesaly. Ale co jsem měl mluvit se svou ženou? Nebylo nic nového mezi námi. Všechno jsme znali, všeho se již dotekli. A odíti v slova ty pocity, jež zatopily mně duši, zdálo se mně nemožné a skoro — směšné. Alexandra by jistě domýšlela se, že mám buď horečku, anebo že nejsem střízlivý. Bylo mně volno, jen volno! Ale tu volnost nedovedl a snad ani nechtěl jsem spoutati ve slova. Ta volnost — to jsem věděl — byla pro mě tak čistě subjektivním požitkem, jako na př. výborná chuť na jazyku, kterou přece není možno analysovati ani ji na někoho druhého přenášeti.</p>
  <p n="CS0023457">Slunce rovnalo své šikmé paprsky a vzduch byl prohřát jejich teplem. Na polích vlnilo se půvabné jezero mladého osení v nejnádhernější barvě, jakou lze si mysliti. Na stromech rozevíraly se květy jabloňové, zadýchané ještě silně růžovým snem. Z lesů vylétaly sojky a vrány a ztrácely se na neurčitém místě, které mohlo býti v prostoru, anebo na zemi. Mizely náhle a zcela neočekávaně.</p>
  <p n="CS0023458">Les voněl nám vstříc tak šťavnatě a svěže, že v té vůni bylo možno tušiti orosený jeho mech, výhonky mladého podrostu a skryté studánky, jež nelze nalézti.</p>
  <p n="CS0023459">Obával bych se opakovati brzy tento požitek velké rozkoše, kterou ve mně způsobilo dnešní ráno, ten náš vjezd do lesa, náš oběd v lesní restauraci, v níž nebylo cizinců, a vůbec to všecko, co jsem procítil ve své duši, která hltavě pila dojem za dojmem.</p>
  <p n="CS0023460">Vodil jsem svou ženu kolem pasu a nadlehčoval ji tak v chůzi. Uvolnila si trochu svůj živůtek a sňala si klobouk s hlavy. Přítomnost její mně byla velmi milá, skoro přátelská a v pravdě víc přátelská než vzrušující. Nepochopoval jsem, proč bych si přál vše jiné a proč hledám něco, čeho není a co ani nemusí být.</p>
</sample>
