<?xml version="1.0" encoding="UTF-8"?>
<samples n="HU01924">
<sample><p n="HU019242904">- Azt határoztam, hogy az uj eszmék mellett küzdök, - vagy falura ragadok, ha apám érzékenykedni fog.</p>
<p n="HU019242905">- E szerint azt akarod, hogy apádat puhatoljam ki?</p>
<p n="HU019242906">- Ugy lassankint, édes bátyám, - ne rohanjuk meg az öreget, - félek: el talál keseredni.</p>
<p n="HU019242907">Csillag az ablakon át meglátta az öreg Faragót közeledni; azonnal utasitá Imrét, hogy ne várja be az öreget, sőt az sem árt, ha néhány napra falura távozik, inkább megigéri, hogy azonnal tudósitja a beszélgetésnek eredményéről. Imre szót fogadott, s a nők szobájába nyitott.</p>
<p n="HU019242908">Az öreg egyszerre koczogatott, és belépett. Otthon megirta a levelet, az aláirás hiányzott csak; de mást gondolt, a papirt zsebébe gyurta, s maga jött postának.</p>
<p n="HU019242909">- Siettél öreg? - kérdi Csillag a lelkendezőt.</p>
<p n="HU019242910">- Nagyon siettem, - nyargaltam, édes barátom.</p>
<p n="HU019242911">- Nono, - bizony rád fogják, hogy átcsapsz hozzánk.</p>
<p n="HU019242912">- Nem köszönné meg egynémely gaznáczió, - mondja megszokott féllatinsággal, - barátom, - azt hiszed, a te legényeid szabadelvüek?</p>
<p n="HU019242913">- Kiről hiszem, kiről nem.</p>
<p n="HU019242914">- Sok a kimustrálni való, barátom, - én kibotoznám őket.</p>
<p n="HU019242915">- Megbántottak? - Kérdi Csillag elkomolyodva.</p>
<p n="HU019242916">- Ahhoz is ember kell, kit arra méltatok, hogy beszédje megbánthat-e? Rólad fecsegtek nekem.</p>
<p n="HU019242917">- Áttérnek.</p>
<p n="HU019242918">- Deserteur nem kell, barátom, - hanem hadd vegyek lélekzetet.</p>
<p n="HU019242919">- Üljünk le, öreg, - a sietésben elfáradtál.</p>
<p n="HU019242920">- Várj, barátom, - előbb őszinte lélekből szerencsét kivánok, ha igaz a hir, hogy Idát Kapusnak adjátok.</p>
<p n="HU019242921">- A hir igaz, barátom, - s ma akartam neked megirni, azt vélvén, hogy a holnaputáni nagy gyülésre majd holnap jösz be.</p>
<p n="HU019242922">- Eddig szerettelek, becsültelek, - ezután csudállak és bámullak, barátom. Te már az uj hitet bizton hirdet­heted; mert a hitet tettel is vallod, - az egyformaság igy már ér valamit: adjon az Isten gyermekeidnek bő szerencsét, neked és nődnek örömet.</p>
<p n="HU019242923">- Oh, te valódi jó barát! - Mondja Csillag az öreget magához szoritván.</p>
<p n="HU019242924">- Másokat választva szorits meg, - gondold csak, - folytatja Faragó, - hozzám, a maradi tábla­biróhoz jőnek pletykázni tulajdon pártfeleid, kik leereszkedéseden bátorkodnak megbotrán­kozni.</p>
<p n="HU019242925">- Képzelem, miket gondolhattál a jámborokról?</p>
<p n="HU019242926">- Megmutatom, mit gondoltam, - mondja Faragó, - előrántván a zsebébe gyürt papirt: ezt kezdtem irni:</p>
<p n="HU019242927">“A közönségesen megállapitott tapasztalat nyomán a huszonnégy esztendős ifjuról leveszi kezét a gyámkodó hatalom, elindul az ifju a pályán, s önerejére támaszkodik, abból meriti az ösztönöket, merve eleget vagy sokat, a mint vállai birják. Az önképzés elkezdődvén, türnünk kell, hogy az egyén fejlődhessék, s a tág körben tért keressen. A legjobb akarat gyakran szárnyát szegné a haladni akarónak, ha előretörekvésében gátolná; menjen ki-ki fölvett utján, s még hibáit sem merném előre gyar­lóságnak keresztelni; mert azon hibák is alakulásához valók s azok, mert tulajdon hibái voltak, őt fogják meg­javítani.</p>
</sample>
<sample><p n="HU01924632">- Ér azé a derék emberé, kit huszszor választottak meg birónak.</p>
<p n="HU01924633">- De boldog vagyok, tekintetes uram.</p>
<p n="HU01924634">- Boldogabbak is leszünk biró uram, addig is kérem, hogy fiatal barátomat ereszsze el a napokban hozzám.</p>
<p n="HU01924635">- Holnap mindjárt elmehet, tekintetes uram.</p>
<p n="HU01924636">- Köszönöm a bizalmat, biró uram; igy mára végeztem, s minthogy az alispán a szomszéd határban vár reám, azt kérdem, nem mehetnék rövidebb uton; mert az országut messze elkanyarodik?</p>
<p n="HU01924637">Itt a biró megmagyarázta a dülőutakat; de taná­csolta, hogy éjjel arra ne járjon; mert néhol ingoványos a hely, a könnyen hajló hintó hamar oldalt esik. A főjegyző még egyszer elmondatá az utváltozásokat, aztán mindket­tővel lelkesen kezet szoritva, kocsira ült, s a rövidebb uton ment el a szomszéd határba.</p>
<p n="HU01924638"/>
<p n="HU01924639">A világ forgásába minden dolog következetesen be­illik, a tudósok bölcsesége, a tudatlanok ostobasága. Ezen nyomon kimondhatlan nagy számu apróságot előszámlálhatnánk, melyek a világnak sorsára elhatározó befolyást gyakoroltak. Egy párisi varga elkésett egy pár csizmának készitésével, s ez alatt Napoleon ezredes jobban meggon­dolta föltett szándékát, nem ment török szolgálatba. Az események lehetnek kicsinyek; de következéseik nagyok.</p>
<p n="HU01924640">Kapus Imre jókor kocsira ült, a nappali nagy meleg miatt reggel ment el a látogatásra, a cselédet aztán biztatta, hogy a legrövidebb utat válaszsza. A legrövidebb ut történetesen az volt, melyen a főjegyző tegnap utazott. Imrének az jutott eszébe, hogy az ingoványos körül nem dült-e föl a kocsi? E gondolat fokozatosan éledt épen az ingoványos részig, s minthogy a kocsis itt lassabban hajtott, Imre a nyomokat vizsgálta. Egy helyütt a kocsis kikerült a vágásból, hogy az ingoványosabb helyen el ne vágjon a kerék. Imre kérdé a kocsist:</p>
<p n="HU01924641">- Miért kerülsz oly nagyot?</p>
<p n="HU01924642">- Tegnap itt fölfordult valaki, a mint látom a nyomokból, s több embernyom látszik, mint kerékvágás.</p>
<p n="HU01924643">- Megállj, - mondja Imre a kocsisnak, - ott egy csomó papir fekszik a vakondturás mellett, bizonyosan a tegnapi düléskor feledték itt.</p>
<p n="HU01924644">A kocsis leugrott, fölvette az egész köteget, s átnyujtá Imrének.</p>
<p n="HU01924645">- Urak járhattak erre, - azoké leszen a papiros.</p>
<p n="HU01924646">Imre mindjárt a főjegyzőre gondolt, a csomagot oldatlan hagyá, s maga mellé helyezé az ülésben. Hirtelen elkedvetlenedett, hogy jóakarójának még baja akadhatott a földülésben, még inkább biztatta a szolgát, hogy a lovakat gyorsabban ereszsze. A szolga megfelelt a kiván­ságnak, néhány óra alatt rámutatott a toronyra, mely a kitüzött falunak közepéből ágaskodott ki, mintha vendéget lesne; mert a közbirtokosságnak csinos uri lakai gyanittaták, hogy a váratlan vendéget az álmos-könyvből is örömest találgatják, s a ki a vendégre csörgő szarkát meglőné, könnyen madársrétet kapna az inába.</p>
</sample>
<sample><p n="HU019242227">Gondolatai Pozsonyba kalandoztak vissza, arcza kipirult; mert elég hallhatólag tört ki belőle a következő néhány szó: Eljárt a szám.</p>
<p n="HU019242228">Önök jól ismerik a szavaknak értelmét. A szavak­nak értelme fokozódik az előzmények szerint, s ki azt mondja, hogy barátjáért a Dunába is beleugrik, egy másiknak pedig néhány másodpercz mulva azt, hogy ő érette még a tüzbe is:akarva, nem akarva lelkébe ha­gyott tekinteni.</p>
<p n="HU019242229">Különös szigoruság ömlött a fiatal embernek arczára, s megint fönnszóval mondja: Eszeden légy, barátom, nagy ott a kerités!</p>
<p n="HU019242230">Fölidézé képzeletében a jelenetet, melyben az esdeklő leányokkal szemben kisikamlott belőle a szó, mely a nagy mértékü készséget jelentené, s ha Ida mélyebb értelmet kutatna, egyedül azt következtethetné, hogy sokat mondott.</p>
<p n="HU019242231">Ha az érzelem melege ugy kezdődnék, mint a gyer­tyának lángja, hogy fénye tanuskodik jelenlétéről, most elfujná e lángot, melynek melege haszon nélkül való, lángjának világossára pedig senkinek sincsen szüksége. - Vagyon nélkül való jobbágyivadék vagyok! - mondja harmadszor is fönnszóval, s e meghatározással ura lett szivének, mely tán hosszabb idő óta csendesen álmodozott egy olyan lehetőségről,mely őt boldogitaná.</p>
<p n="HU019242232">- Gyenge valék! - gondolkozik odább az ifju, s mivel e gyengeséget önmagának megvallá, azonnal fölül­kerekedett, s már kifogott a gerjedelmen, és elhatározá, hogy a kifakadt érzelmet csirájában elfojtja.</p>
<p n="HU019242233">Az olvasót képzeletemben látom, ajkain e kérdés lebeg: Hiszi az iró egy fiatal embernek ennyi józan­ságát?</p>
<p n="HU019242234">Igen! hiszem; mert fiatalságomnak minden napját azok között töltém, kik velem együtt jó korán kezdték el a küzdelmet az élettel, s mindig arra virradánk, hogy a föltünt napot megint meg kell hóditani. A ki igy kezdi az életet, s a kit nem kényeztet el a szülők jólléte, a ki mindent munkával csikar ki a sorstól, az már egész évtizedig megszokja, hogy a keletkező ábrándot ellenség­nek tekinti, melyet agyon kell verni, vagy az öl meg. Nem azt akarom mondani, hogy a szegény ifju személyes előnyeit nem fogná az önszeretet ártatlan hiuságával körülövedzeni; de azon küzdelemre, mely férfi és férfi között foly le megélhetésért, a pálya és jövendőért: minden értelmes ifjunak van fegyvere, melyet mások is megösmernek. Minden fa egyszerü, a mi benne szép és vonzó, virágának adja: a virágé a szin, a virágé az illat. Minden férfit megközelithetek, eszem, értelmem és tudásom egy vonalra helyezhet vele, vagy igen közel viszen hozzá, hanem aranyos lányát,életfájának virágát minde­nik magasra tartja,s ezer közől lesz az kiválasztva, kinek keblére tűzi.</p>
<p n="HU019242235">Vagyon, állás, modor és tetszetősség azon okok, melyek legtöbbször csak egyesülve hóditják meg az apát és leányát, tehát e hóditásra mindig óvatosan lép az olyan, ki már hosszan küzd, és tapasztalta, hogy minden ered­mény a hóditásból származik.</p>
</sample>
<sample><p n="HU019241949">- Ha az enyém volna, megszökném tőle.</p>
<p n="HU019241950">- Ne tagadd: titkon tanulod, mikor nem látják.</p>
<p n="HU019241951">- Nem bolondultam meg!</p>
<p n="HU019241952">Ekkor lépett elő a háttérből Kapus, - a társalgást jól hallotta, s némi kedvetlenséggel mondja a többinek:</p>
<p n="HU019241953">- Nem látom át, mi bolondság lenne e könyvet megtanulni?</p>
<p n="HU019241954">- Bolondság? kérdi Kapus erős izgalomban, melytől kitörést vártak.</p>
<p n="HU019241955">- Igen!... mondja erre a vezér, - valamennyien azt mondjuk, - és legénykedve áll meg Kapus előtt, kinek uralmát már megunta, és nagyon szeretett volna beleveszni, - ezt a bolondériát birálni sem kell.</p>
<p n="HU019241956">- Rendkivül örvendek a közmegegyezésnek, én is azt mondom: agyafurt bolondság.</p>
<p n="HU019241957">- Megadod magadat?</p>
<p n="HU019241958">- Meg! - Engedelmeskedem a többségnek, - s mivel ennél nagyobb egyetértés a bolond­kompá­niában nem volt: el fogjuk követni a nagy bolondériát, egy nagy bolondságra ugy is igér­keztem: meg fogjuk tanulni ezt a könyvet.</p>
<p n="HU019241959">- Megtanulni? kiáltá valamennyi.</p>
<p n="HU019241960">- Arra alakultunk, hogy bolondériákat kövessünk el: én inditványoztam, - ti előlegesen beösmer­tétek, hogy bolondéria, - azért vagy elkövetjük, vagy fölbomlik a kompánia! Én a nehezebbet választom: megtanulom,s kérdezlek benneteket: ki a legény a csárdában?</p>
<p n="HU019241961">- Még igy nem jártam, - mondja a legvadabb legény, - hanem: állok elébe.</p>
<p n="HU019241962">Néhány percz alatt átalakult a társaság, egy aka­rattal ráálltak.</p>
<p n="HU019241963">Endre jól ösmerhette társait, kik majd hosszu pó­rázra eresztenék a dolgot. Számitott pajtá­sainak legénykedő természetére, s azonnal meghatározandónak vélte, mennyi időre szabják meg a tanulásnak bevégzését.</p>
<p n="HU019241964">- Három hónapot szabunk! Mondja az elnök.</p>
<p n="HU019241965">- Hat hét alatt én megtanulom! - Vállalkozik Kapus.</p>
<p n="HU019241966">- Lassan, atyafi! - árverel az elnök: megbirkózom én vele három hét alatt.</p>
<p n="HU019241967">- Legyen két hét! száll alább Kapus.</p>
<p n="HU019241968">- Fogadjunk, - inditványozza a vetélkedésre föllobbant: két hét alatt én jobban felelek a kérdésre.</p>
<p n="HU019241969">- Tiz forint az ára! Mondja Kapus kiteritvén a bankót.</p>
<p n="HU019241970">- Nem különben! Vállalkozik a másik, a kitett bankjegyre vágván egy hasonértékü jegyet. Egyszersmind azt mondja: Hát a többi?</p>
<p n="HU019241971">- Mindenik tesz öt forintot három hétre, a leg­gyengébb elveszti tételét, az erősebbek visszakapják. A vesztesek diját a kompánia pénztárába tesszük.</p>
<p n="HU019241972">Megegyeztek, s a tételeket a pénztárnok azonnal beszedte.</p>
<p n="HU019241973">Most már bizonyos volt, hogy nem hátrál senki; mert kettőtől nagyon félt a jurátus: az ingyen fizetéstől és hogy szamárnak mondják!</p>
<p n="HU019241974">Erős két ösztön, melyet az ifju emberek vetélykedési vágya még inkább élesztett, s ezen rovásra arra is vállalkoznak, hogy az ösmeretlen könyvnek betüit visszá­járól is megtanulják.</p>
<p n="HU019241975">A ki a lóra legelőször ráült, vagy a ki a kocsi elé fogta, kiszámitá a lónak ösztönét, hogy előszörre bokros­ságból fog előre futni, később pedig engedelmességből.</p>
</sample>
<sample><p n="HU019241993">Az 1830-31-ki országgyülési fiatalság fölpaprikázva ment Pozsonyba, a nemzet bátorságával menté meg a felülről megtámadott alkotmányt, s ingerlő volt a példa, hogy még bátrabbak legyenek. Fájdalom, a tudatlan em­bernek bátorsága igen sértő; mert csak goromba tud lenni! Az első évben hatalommá nőtt a karzat: ki ne félt volna egy rakonczátlan fiatalságtól, mely a czigánytól is azt követeli, hogy az ő nótáját huzza, másét soha!</p>
<p n="HU019241994">A bolondkompánia egyik juratériában jött össze, s hallgatta a “Törvények szelleme” czimü munkának feje­zeteit.</p>
<p n="HU019241995">A Beleznayban és Komlóban a népénekeseket élén­ken megtapsolja a mostani legénység a hires verset:</p>
<p n="HU019241996">A magyarnak már szokása,</p>
<p n="HU019241997">Hogy jussait nem hagyja.</p>
<p n="HU019241998">Ez a valódi magyarázat, hogy Montesquieunek nagy­hirü munkája nem fárasztá a jurátus atyafiakat; a mun­kának tartalma a jussoskodni szerető magyar embernek, az egykor született törvényhozónak ingerlő táplálékul szol­gált, s a gyönyörű tételek az élénk fiatalságban föl­éleszték az eszmecserét.</p>
<p n="HU019241999">Egy hétig tartott már a tanulmányozás, közben az ifiurak szorgalmasan eljártak az ország­gyülésre, s a véletlen ugy adta, hogy a szónokok többet beszéltek ter­mészetes észszel, mint rendszer alapján, s a bolondkom­pániának vezére egy hangos hazafit épenséggel nem akart megtapsolni.</p>
<p n="HU019242000">Környezete nem tartozott a szorosan vett bolondkompániához, bár jurátustársak voltak, s ezek előtt érthetlen volt az egykor minden hangos szónál zajos tapsolónak mély hallgatása.</p>
<p n="HU019242001">- Nem hallod? - Kérdi bámulva a szomszéd a hallgatót.</p>
<p n="HU019242002">- Nagyon hallom.</p>
<p n="HU019242003">- Ez mondja ám meg igazán.</p>
<p n="HU019242004">- Bőg, mint a marha; de nem beszél.</p>
<p n="HU019242005">Hire futott e nyilatkozatnak, s este a Hollingerben minden jurátus ezen nyilatkozatról beszélt, természetesen: rosszalólag. Megérkezett a bolondkompánia, s mint máskor, némi előjoggal, a vad bátorság jogán elfoglalá a nagy asztalt.</p>
<p n="HU019242006">- Halljuk! - kiáltja egy azok közől, kiknek a különös nyilatkozat nem tetszett.</p>
<p n="HU019242007">- Mit akartok hallani? - kérdi a máskor legnép­szerübb.</p>
<p n="HU019242008">- Ki bőgött ma? - kérdik vagy huszan.</p>
<p n="HU019242009">- Értem, atyafiak, - mondja mély hangon, - ki az, a ki czivakodni akar? Egy beszéljen, annak állok elébe.</p>
<p n="HU019242010">- Itt vagyok! - mondja egy termetes jurátus, kit külsejére egy némely fiatal jurátus apjának mondhatna, mert a derék ur már kilenczedik éve jurátusoskodik, - a nemes fiatalság tudni akarná, hogy B... Jánosról miért tetszett azt mondani, hogy a mai ülésben bőgött.</p>
<p n="HU019242011">- Mit mondott B... János? - kérdi elszántan a megtámadott.</p>
<p n="HU019242012">- Azt mondta, hogy addig nem boldogulunk, mig a francziaországi szabad eszméket mind át nem ültetjük; ennél okosabbat nem mondhatott,- mondja a vén jurátus oly erős hangon, mintha segitségért kiáltott volna.</p>
<p n="HU019242013">- B... is épen igy bőgött, mint kend,- mondja a megtámadott kiméletlen merészséggel, s az okát is megmondom, miért?</p>
</sample></samples>