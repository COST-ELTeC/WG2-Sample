<?xml version="1.0" encoding="UTF-8"?>
<samples n="HU05665">
<sample><p n="HU056652402">Valahol messze, a balszárny-vonalak irányában most az ágyúk is beleordítottak a Sturm rettentő lármájába.</p>
<p n="HU056652403">Most egy fülsértő hang sivított végig a levegőn:</p>
<p n="HU056652404">- Die sind dort schon fertig, gyerekek! Ágyúk pfefferolnak menekülő ellenségbe bele... Hurrá! Für’s Kaiser und Vaterland!</p>
<p n="HU056652405">Morelli kapitány úr hangja ez? Rá sem lehetett ismerni... Mintha egy dühös vércse vijjongott volna.</p>
<p n="HU056652406">- Éljen a kapitány úr! - ordították a fiúk.</p>
<p n="HU056652407">- Éljen a magyar becsilet és gurázs! - rikoltotta magasra emelt revolverét megforgatva az öreg úr - also csak nyugalom, fiaim, nur Ruhe, und Vorsicht... und elevigyazatosság!</p>
<p n="HU056652408">Furcsán hangzottak ezek a megszokott intések ebben a vad dulakodásban, szinte bosszantották a füleimet. Olyan ez, mintha egy vén tyúk szokásból kotkodácsol... Bizonyos, hogy szörnyű izgatottságában nem is tudta az öreg úr, mit beszél.</p>
<p n="HU056652409">Egy másik bizonyosság azonban még szörnyűbb hatással lehetett rá. Ezen a szakaszon nem bírtunk az ellenséggel... ezt észre kellett venni. Minden erőlködés hiábavaló volt. Túlerővel kerültünk szembe... Számuk percenként nőtt, ahelyett hogy fogyott volna. Mindig új, meg új szuronyos csoportok bukkantak ki a sötétségből és vetették magukat sturmoló vonalunkra...</p>
<p n="HU056652410">Ez volt az az időpont, amikor a körülöttem tomboló rettenetes lármából már kezdtem semmit sem hallani. Kit vágtam le puskaaggyal a felém rohanó tömegből, kit ütöttem le ököllel... nem tudom... Volt-e valaki a fiúk közül mellettem, vagy nem volt... Még Varga őrmester bömbölő hangját sem tudtam a borzalmas ordítozásban fölismerni.</p>
<p n="HU056652411">Most egy nehéz ütés tompa sajgása nyilalt tagjaimba.</p>
<p n="HU056652412">Lábon akartam maradni, de nem bírtam... Megtántorodva hátráltam vissza és belezuhantam valami bokrok közé. Erőlködtem, hogy ismét talpra álljak, de nem sikerült. A halálos kime­rült­ség forró verítéke csak úgy dőlt rólam, egész testem egy víz volt... lihegve, levegő után kapkodva tudtam nehezen fujtató tüdőmbe egy kis enyhülést kapni...</p>
<p n="HU056652413">Úgy tetszett, mintha egy nagy, minden ólomnál nehezebb súly nyomná testemet a földre... egészen le... talán a föld alá. Mert mintha már el is tűnt volna testem a földről...</p>
<p n="HU056652414">Valami rossz ízű nyirkot éreztem a szájamon. Lenyaltam és kiköptem. Vér... Lehet, hogy az én vérem. De lehet, hogy csak odafröccsent nagy csomóban valakinek a testéből és most folyik le félig megalvadva a szájamig... ahonnan lenyaltam... és kiköptem.</p>
<p n="HU056652415">A fejem zúgott, mint a malom. Nem hallottam semmit. Lárma, ordítozás, nehéz ütések puffa­nása, sikoltások... Van itt valaki? Valósággal, mintha egyesegyedül lettem volna a mozdulat­lan csendben...</p>
<p n="HU056652416">...Arra még homályosan emlékszem, hogy fejem mélyebbre esett vissza a bokrok közé és néhány perc mulva elálmosodtam. Egyébként pedig, mintha sohasem éreztem volna magamat jobban, mint most. Nyugodt és álmos voltam. Bárcsak becsületesen ki tudnám magamat aludni...</p>
</sample>
<sample><p n="HU05665562">Regina figyelemmel kísérte a manipulációt, de nem szólt közbe. Csak akkor szólalt meg, amikor észrevette, hogy nagykendőjét véletlenségből viszájára fordítva terítettem ki. Intege­tett, hogy fordítsam a színére.</p>
<p n="HU05665563">- Az a szőrösebbik fele, az szárad nehezebben - magyarázta oktató hangon.</p>
<p n="HU05665564">- Helyes, - válaszoltam engedékenyen - de a viszáján nem szívná ki annyira a nap.</p>
<p n="HU05665565">- Nincs mit kiszívni rajta, - hangzott a fitymáló válasz - kopott rongy ennek a színe is, a viszája is.</p>
<p n="HU05665566">Hm... már megint! Ez íme, megint annyira értelmes megjegyzés volt, hogy öntudatosabbat kívánni sem lehetett volna. Persze, hogy megint csak gyanakodva tekintettem rá - teringettét, hogyan is állunk hát voltaképen a bolondsággal? Hol vannak a határai? Melyik ösvény viszi kajla területre és melyik a normális értelemhez?</p>
<p n="HU05665567">A kis vörös észrevette, hogy erősen figyelem.</p>
<p n="HU05665568">Fintorgatta pisze orrocskáját és szintén figyelte minden mozdulatomat. Majd bosszúsan megrázta fejét és majdnem haragosan rám kiáltott:</p>
<p n="HU05665569">- Mit nézel rajtam?</p>
<p n="HU05665570">- Én-e?</p>
<p n="HU05665571">- Igen, te!</p>
<p n="HU05665572">- Nem szabad rád nézni?</p>
<p n="HU05665573">- Szabad, de nem így.</p>
<p n="HU05665574">- Hogy?</p>
<p n="HU05665575">- Igy, mint te!</p>
<p n="HU05665576">- Lám... hát én hogy nézek?</p>
<p n="HU05665577">- Azt hiszed, nem tudom, hogy bolondnak tartasz?</p>
<p n="HU05665578">Ohó!... ez vágott, mint a kés. A hang is volt olyan éles, mint egy kés. A dühös tekintet is, amely a leány szemeiből arcomba metszett. Magam sem tudom... de egy pillanatra annyira megzavarodtam, hogy szinte megdöbbenve bámultam rá. A patvarba, mi ez? Csak nem az fog kisülni ebből a dologból, hogy voltaképen én voltam félbolond, amikor ezt a kis vöröst bolondnak tartottam? Nem, ez nem valószínű - igyekeztem magamat kellemetlen zavaromban megnyugtatni - ily emeletes szamár talán csak mégsem vagyok...</p>
<p n="HU05665579">Letelepedtem egy üres töltényesládára.</p>
<p n="HU05665580">- Ne dühösködj, Regina - válaszoltam engesztelő hangon.</p>
<p n="HU05665581">- Beszélhetsz... tudom én jól, hogy bolondnak tartasz, azért nézel így rám, mint Frau Mikelre a doktor... Frau Mikel azonban igazán bolond volt és amikor a doktor megvizsgálta és így nézett rá, mint te rám és amikor azt mondta neki, hogy Liebe Frau, sie müssen nach Lemberg in a Sanatórium géhén - hát akkor Frau Mikel úgy megütötte a doktor arcát, hogy csupa vér lett és belekapaszkodott szakállába is és jó csomót ki is tépett belőle... igen, azt tette.</p>
<p n="HU05665582">- Szerencse, hogy nekem nincs szakállam.</p>
<p n="HU05665583">A leány méltatlankodva rázta meg vörös fejét.</p>
<p n="HU05665584">- Mondtam, hogy Frau Mikel bolond volt, aki ilyet is tehetett, mert gyermeknek, bolondnak minden szabad. Nekem azonban jó eszem van. Az én körmeim akkor sem mennének neki a szakálladnak, ha volna szakállad. Pedig megérdemelnéd... igen, megérdemelnéd! Mert most is úgy mereszted rám a szemedet, mint Frau Mikelre a doktor...</p>
</sample>
<sample><p n="HU05665243">Egymagam maradtam.</p>
<p n="HU05665244">Roppant hajlandóság fogta el összes érzékeimet, hogy valamit amúgy istenigazában földhöz csapjak...</p>
<p n="HU05665245">Amikor végérvényesen és megapellálhatatlanul bizonyos volt, hogy csakugyan itthagytak és ezen most már minden kesergés hiábavaló, ismét leraktam magamról az imént hirtelen magamra szíjjazott Rüstungot és letelepedve nyirfám tövébe... kezdtem sehogy sem érteni a dolgot. Elég értelmes katona voltam rendes sorhadbeli fiatal koromban is, de soha efféléről nem hallottam, hogy a tovavonuló csapat úgynevezett »Verbindung«-nál egyébfajta embert is hagyott volna a háta mögött. Már pedig én nem voltam Verbindung, mert nem volt mit verbindolnom - utánunk semmi sem következett. Én legalább nem tudtam róla és nyilván a kapitány úr sem, különben ezt is értésemre adta volna. A szememet is hiába meresztettem, sehol a háttér hatalmas távolságában nem voltam képes semmiféle mozgást észrevenni - ennélfogva tehát ez idő szerint nem is volt ott semmi, amire figyelnem kellett volna.</p>
<p n="HU05665246">És ennélfogva tehát mi voltaképen az én feladatom?</p>
<p n="HU05665247">Miért hagytak itt?</p>
<p n="HU05665248">Mirevaló ide olyan ember, aki nem lehet paraszt? Morelli kapitány úr világosan megmondotta, hogy erre a posztra nem állíthat parasztot. Lám... dehát miért nem állíthat?</p>
<p n="HU05665249">Lássuk az írást, amit a kezembe adtak! Hátha attól okosabb lészen a haragos magyar. Mert igazán haragudtam, amiért épen engem ütött így tarkón a balszerencse. Bár hiszen a méreg csak ártani fog a szépségemnek... Okosabb, ha belenyugszom, amin változtatni úgy sem áll hatalmamban.</p>
<p n="HU05665250">Kiterítettem a litografált írást a térdemre és végigolvastam az utolsó betüig. Magyar nyelven volt írva és amolyan utasításféle volt, vagy akart lenni, csak az volt a baj, hogy aki írta, vagy németből fordította, vagy nem tudott magyarul. Tréfából visszafelé is elolvastam, de így sem voltam képes az egészet megérteni. Itt-ott azonban mégis sikerült belőle kihámoznom a magot, s ebből a kevésből legalább annyit sikerült megértenem, hogy én itt tulajdonképen megfigyelő és biztosító őrszeme vagyok a századnak arra az esetre - ha a folyamatban levő események további fordulata közben esetleg vissza kellene vonulnia.</p>
<p n="HU05665251">Hm... »a folyamatban levő események további fordulata közben«... Roppant világos! Csak tudnám, hogy mit kell alatta érteni? Egyéb baj nincs.</p>
<p n="HU05665252">Mi lesz például, ha engem itt megtámadnak és elnémítanak? Hogyan adjam akkor tudtul Morelli kapitány úrnak »a folyamatban levő események további fordulata közben«, hogy erre a helyre jó lesz nem visszajönni, mert ezen a helyen addigra... hadjáratban semmi sem lehetetlen... akár egy egész regiment orosz is befészkelhette magát. Nem valószínű ugyan ez a lehetőség, de nem is olyan képtelenség, amit számításon kívül kellene hagyni.</p>
<p n="HU05665253">Lassankint mindazonáltal megnyugodtam. Becsületesen meg fogom csinálni, amivel meg vagyok bízva - a többi nem az én dolgom. Bizonyos, hogy nem ok nélkül állítottak erre a posztra. Ennélfogva tehát az is bizonyos, hogy Morelli kapitány úr nem fog csalódni bennem.</p>
</sample>
<sample><p n="HU05665300">A szalonna helyett, amelyet visszaadott, még egy karéj kenyeret szegtem neki. Elfogadta és azt is épen oly sietve ette, mint az elsőt. Nagyon ki lehetett éhezve szegény.</p>
<p n="HU05665301">- Kiadósabb lett volna szalonnával - próbáltam megindítani a diskurzust, - az ilyen katona­kenyér szinte megkívánja a szalonnát. Nem akar? Szívesen adom.</p>
<p n="HU05665302">- Nem kérek szalonnát, - válaszolta fejét rázogatva - sohasem ettem.</p>
<p n="HU05665303">Amint tetszik! Visszatettem a szalonnát többi kincseim közé és megint csak az iménti kérdést intéztem hozzá:</p>
<p n="HU05665304">- Most már, hogy nem éhes, megmondhatja, miféle szél fújta erre és hogyan hívják?</p>
<p n="HU05665305">- Regina.</p>
<p n="HU05665306">- Regina? Errefelé is szeretik a bibliai neveket, mint a székelység közt? Ott vannak efféle nevek. És aztán miféle Regina?</p>
<p n="HU05665307">- Regina.</p>
<p n="HU05665308">- Ezt már hallottam. De miféle Regina?</p>
<p n="HU05665309">Ágrólszakadt vendégem rámbámult és megint csak megismételte a választ, de most már immel-ámmal, kedvetlenül, mintha sokallotta volna a kérdezősködést:</p>
<p n="HU05665310">- Regina.</p>
<p n="HU05665311">Lám, ez a vörös nem akarja a vezetéknevét megmondani. Csak nem tart valamitől? Vajjon mi az istencsodájától? És vajjon mi az istencsodájáért vagyok én kíváncsi a vezetéknevére... szeretném tudni? Hát nem mindegy nekem, akárminek is hívják?</p>
<p n="HU05665312">Elnevettem magamat, annyira együgyűnek találtam a magam csacsiságat. A kis vörös Regina mintha gyanút fogott volna nevetésemre, mert egyszerre összerezzent, beharapta a száját és megint csak rámmeresztette tekintetét. Vékony karjai nekifeszültek a földnek, mintha fel akart volna ugrani, hogy elszaladjon...</p>
<p n="HU05665313">- Sohse ugráljon, kis leány, - intettem neki a kezemmel is, a szememmel is - eszem ágában sincs, hogy bántsam! Nem volna szép, ha egy ilyen magamfajta nagy darab magyar katona bántana egy ilyen gyenge gyereket, mint amilyen maga.</p>
<p n="HU05665314">- Nem vagyok gyerek... rázogatta fejét a leány.</p>
<p n="HU05665315">- Hát mi?</p>
<p n="HU05665316">- Voltak itt katonák, - folytatta anélkül, hogy a kötekedő kérdésre választ adott volna - akik bántani akartak.</p>
<p n="HU05665317">- Azok orosz kozákok voltak, lelkem.</p>
<p n="HU05665318">- Igen, orosz kozákok!... kiáltotta szinte rémülten a leány, s tágranyílt tekintete merőn bámész­kodott a nyirfámmal szemben levő leégett tanya felé, melynek kormos falait egészen idáig jól ki lehetett venni, - jaj, azok az átkozott disznók... folytatta ijedt hangon - azok az átkozottak... azok az átkozottak...</p>
<p n="HU05665319">Ohó! Sejteni kezdtem valamit.</p>
<p n="HU05665320">- Mondja csak, kis leány, - fordultam hozzá legnyájasabb hangon - nem onnan való maga?</p>
<p n="HU05665321">Kinyújtottam karomat és a porráégett tanya romjai felé mutattam.</p>
<p n="HU05665322">A leány kimeresztett szemmel nézett a mutatott irányba.</p>
<p n="HU05665323">- Igen, ott... Ott laktunk. Én is ott laktam. A néni is, - a többiek is ott laktak és most is ott laknak. Amikor azok a disznók jöttek, mind el akartunk szaladni, de csak én szaladhattam be ide az erdőbe... és a nénike bújhatott el valahova a Szidikével... a többieket megfogták... És azok most is ott laknak. Mert ottfogták őket a kozákok, hát most is ott vannak...</p>
</sample>
<sample><p n="HU056651436">Egy ugrással a forrás szélén termettem és a következő szempillantásban már hasra vágódva nyeltem a hűvös forrásvizet, akkora mohósággal, amilyenről normális viszonyok között élő embernek fogalma sincs! Akkor is éreztem, most is mondom és holtom napjáig is fogom mondani, hogy ennél nagyobb boldogság nincs a világon! Az éhség is keserves. Jóllakni kemény éhezés után bizonyára szintén nagy gyönyörűség, a szomjúság azonban gyilkosabb és markosabb ellenség, hamarabb leteperi és könnyebben megfojtja az embert, mint az éhség. Legyőzése tehát nagyobb boldogság és sokkal tisztább gyönyör! Az ember, amíg habzsolja és valósággal eszi a vizet, azzal a boldog érzéssel dúskál ebben a nagyszerű gyönyörűségben, hogy épen ebben a pillanatban született meg másodszor és ez a sok lenyelt édesség voltaképen nem is víz, hanem maga a legfelségesebb élet!</p>
<p n="HU056651437">Végtelen nyugalom és megelégedés töltötte el egész lényemet.</p>
<p n="HU056651438">Igy érezheti magát egy megelégedett király.</p>
<p n="HU056651439">Felülni sem igen akaródzott. Úgy maradtam ott a forrás mellett, ahogy az imént melléje vetettem magamat.</p>
<p n="HU056651440">Meddig heverhettem ott egy helyben, nem tudom. Lustának és tökéletesen boldognak éreztem magam, nem siettem semmivel és csak lassanként biztattam rá a koponyámat, hogy ne ter­­heltessék most már egy kicsit gondolkozni is. Dícséretemre legyen mondva, akire legelőször gondolni kezdtem, az a szegény kis Regina volt. Megígértem, hogy néhány óra mulva vissza­térek hozzá a »Pokoltorok«-ba és vizet is viszek. Hátha már szorongva és szomjasan várja ezt a megígért vizet... én pedig itt heverek a hasamon e mellett a pompás víz mellett és nem viszek neki belőle egy csöppnyit sem. Járja ez? Bizony nem járja... sőt határozottan csúnya hálátlanság, amit szégyelni kell.</p>
<p n="HU056651441">Munkára! Becsületes katona megtartja szavát.</p>
<p n="HU056651442">Leoldottam hátamról a rászíjazott vászon »Eimer«-t, megtöltöttem vízzel, s az egész készséget ráakasztottam a Manlicheremre. Ezt meg a vállamra emeltem, mint egy botot. A vízzel meg­töl­tött vászonedény akként lógott rajta, mint valami batyu a handlé vállán. Csakhogy jobban kellett rá vigyáznom, mint a handlénak a batyujára, különben nyakamba ömlik a drága kincs és a kis vörös szomjan marad.</p>
<p n="HU056651443">Elindultam.</p>
<p n="HU056651444">Nyugodtan és megenyhülve, - mondom - mint egy megelégedett király.</p>
<p n="HU056651445">Nem siethettem volna persze akkor sem, ha akartam volna. Kiloccsant volna a víz és akkor mit iszik a Regina gyermek?</p>
<p n="HU056651446">Elhaladóban pár percre megállapodtam régi Standomnál a nyírfa alatt és szétnéztem, mi változást csináltak itt a muszkálik, akik rövid időre elfoglalva tartották árkainkat? Feltűnőbb változást azonban sehol sem vettem észre. Sem a kihányt földet nem kapálták vissza, - amint ezt rendesen meg szokták cselekedni - sem új árkokat nem ástak. Még a konzerves láda össze­­tört roncsait is ott hagyták az árok alján, ahová berúgtam, amikor menekülni kellett. Tehát nem akartak itt gyökeret verni.</p>
</sample></samples>