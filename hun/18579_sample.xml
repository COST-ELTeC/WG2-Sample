<?xml version="1.0" encoding="UTF-8"?>
<samples n="HU18579">
<sample><p n="HU185791217">- Hogyne.</p>
<p n="HU185791218">Berta boldogan ölelte magához, mert az jutott eszébe, hogy aki terveket készít, az a jövőnek él, tehát igazán él.</p>
<p n="HU185791219">- Mutasd, - kérte Elinort.</p>
<p n="HU185791220">- Szivesen, de akkor gyere.</p>
<p n="HU185791221">A mellékszobába vezette, ahol a Berta legnagyobb meglepetésére, rajztáblák, mérő szerszá­mok képezték a fő berendezést.</p>
<p n="HU185791222">- De hiszen ez valóságos műterem. S mind ez egy kis koprovai házikóért?...</p>
<p n="HU185791223">- Nem egészen, - felelt Elinor titokzatosan; - de gyere ide. Te lész az első, aki erről hallasz... természetesen Lénárdy tanár urat kivéve, aki mindenben segítségemre van.</p>
<p n="HU185791224">- S e „minden”?...</p>
<p n="HU185791225">- A koprovai szanatórium-telep, amit meg fogok építeni.</p>
<p n="HU185791226">- Te?...</p>
<p n="HU185791227">- Igen, én. Csak kell valamivel foglalkozni?... És annyi, de annyi a beteg... ha én azokból csak a tizedrészét meggyógyíthatnám!...</p>
<p n="HU185791228">- De hogyan képzeled?...</p>
<p n="HU185791229">- Hogyan? Egyszerüen. Tudnod kell, hogy Idali Ákos bácsi kijárta a kincstártól az ingyen területet, és adott három milliót a sajátjából...</p>
<p n="HU185791230">- Jó üzlet a Mezopotámiai vasút, mi? De mégis! Három milliót? Hogy birtad ezt belőle kivasalni?...</p>
<p n="HU185791231">Elinor elnevette magát, aztán hamiskás oldalpillantással nézett Bertára:</p>
<p n="HU185791232">- Találd ki, - kiáltotta.</p>
<p n="HU185791233">- Megvan!... Euréka! - diadalmaskodott Berta. - Megértetted vele...</p>
<p n="HU185791234">- Igen... Hogy a hercegséghez vezető utat legkönnyebben azzal a három millióval kövezheti ki magának...</p>
<p n="HU185791235">- Te kis intrikus!... Pompás!... De mondd csak tovább...</p>
<p n="HU185791236">- Nos, Ákos bácsi nem csak pénzt adott, de ünnepélyeket rendez, beszédeket mondat, stb. stb. Szóval megindította az adakozási versenyzést az országban.</p>
<p n="HU185791237">- Igy tehát az első nehézségen szerencsésen túl volnál.</p>
<p n="HU185791238">- Túl. A jó Lénárdy tanár úr pedig a tervek rajzolásánál van nagy tapasztalatával, tudásával rengeteg segítségemre. Most már magam rajzolom a tervek beosztását, s az öregúr nagyon jók­nak találja őket. A kivitelt egy kezdő műépítésszel csináltatom. Láthatod, hogy van dolgom elég.</p>
<p n="HU185791239">- Meg is látszik rajtad. Kitünően nézel ki.</p>
<p n="HU185791240">Elinor megadással vont vállat:</p>
<p n="HU185791241">- Most már mindegy!</p>
<p n="HU185791242">- Hány éves vagy?</p>
<p n="HU185791243">- Goromba! - Harminc.</p>
<p n="HU185791244">- Asszonynál éppen az ujjászületés kora.</p>
<p n="HU185791245">- Talán, - felelt elgondolkozva Elinor, majd egyszerre barátnője szemébe nézve, lassan, meg­győződéssel jelenté ki: - S ha az embernek nem volt elég bátorsága ahhoz, hogy magát megölje, akkor legokosabb amit tehet az, hogy ujjászülessen.</p>
<p n="HU185791246">- Ez az! - kiáltá Berta helyesléssel, lelkesedéssel - Ez az! „Ha az embernek nem volt elég bá­tor­sága ahhoz, hogy magát megölje, akkor a legokosabb, amit tehet az, hogy ujjá­szülessen!”... Jól mondod Elinor. Áldjon meg az Isten érte!... Bár oda kiálthatnám ezt ezer és ezer férfinak, asszonynak!... Ez az! - s örömében hálás csókot nyomott az Elinor kezére.</p>
</sample>
<sample><p n="HU18579536">Mikolay úgy tett, mintha nem vette volna ezt észre, pedig, pedig, mintha az az imént becsa­pódott ajtó ismét kinyilt volna. Képek, lehetőségek keltek életre lelke mélyén.</p>
<p n="HU18579537">Talán azért rezgett olyan mélységes fájdalom és lemondás hangjában, mikor azt felelte:</p>
<p n="HU18579538">- Mit tud maga, szép cousine, a lelki egyedüllétről... Ej, - a végén így is jól van. Ez a sorsom... De ha van amiért Imrét irigylem, - (mellesleg: sok mindenért irigyelhetném, de nem teszem) - mégis, - azért, hogy van egy felesége, aki a legjobb barátja lehet... aki méltó a legodaadóbb érzelmekre.</p>
<p n="HU18579539">- Hogy tudja?...</p>
<p n="HU18579540">Válasz helyett Zoltán lassan Elinorra emelte tekintetét és meghatott komolysággal nézett a szemébe.</p>
<p n="HU18579541">Elinor fölzaklatott érzelmekkel ült vele szemközt. Egy hosszú virágzó orgonaág akadt a kezébe, azt most csaknem dühösen kezdte tépni, tördelni.</p>
<p n="HU18579542">Végre mégis úrrá lett idegességén.</p>
<p n="HU18579543">- Mondja, - kérdezte, - föllép Csombókon?</p>
<p n="HU18579544">- Ki beszélt magának Csombókról?</p>
<p n="HU18579545">- Ki?... Természetesen Imre, - válaszolt Elinor tulzott dicsekvéssel.</p>
<p n="HU18579546">- Természetesen, - visszhangozta Zoltán, aztán kurtán, egykedvüen válaszolta: - Nem. Nem fogok föllépni.</p>
<p n="HU18579547">- De miért?</p>
<p n="HU18579548">- Mert... Eh, minek untassam ezzel a hosszú történettel...</p>
<p n="HU18579549">- Mondja...</p>
<p n="HU18579550">De Zoltán csüggedten vont vállat és a mellette levő asztalkán kezdte a nipes-eket rendre a kezébe venni. Minden tárgyat nagyon közelről nézett, mintha alapos vizsgálat alá venné, pedig tulajdonképpen nem is látta őket.</p>
<p n="HU18579551">- Nos? - kérdezte Elinor, aki kezdte türelmét veszteni ez értelmetlen babrálással szemben. - Nos?</p>
<p n="HU18579552">De Zoltán, aki most igazán meg volt arról győződve, hogy azért nem lép föl, mert - Elinor a másé, és így neki minden közömbös, utálatos (holott még csak tegnap ilyenkor csupán a választási költségek nagy összegére gondolt, és arra is, hogy „Irma” olyan nagyon-nagyon vágyik a jövő telet Monte-Carloban tölteni), még mindig nem felelt, hanem roppant aprólé­kossággal nézegette a nipes-eket.</p>
<p n="HU18579553">- Tegye le már kérem azt a buta kis órát! - tört ki Elinorból, - és - feleljen.</p>
<p n="HU18579554">Zoltán most már a hősies elhallgatásra határozta magát, s ezért nevetve zárta ujjait a vissza­követelt műtárgyra.</p>
<p n="HU18579555">- Hagyja. Hagyjon gyönyörködni! - könyörgött. - Hiszen nem képzeli, milyen jól esik ezt a sok ismert csecse-becsét viszontlátni.</p>
<p n="HU18579556">Elinor bosszankodva vont vállat:</p>
<p n="HU18579557">- Láthatja őket, amikor akarja; vagy nem?</p>
<p n="HU18579558">- Nem egészen! - felelt Mikolay nevetve, - mert lássa kérem, például mit szólna az öreg Czillér, ha én valamely éjszaka, úgy éjfél után csengetnék reá, azzal a kijelentéssel, hogy a képtárba akarok bejutni.</p>
<p n="HU18579559">Elinor őszinte nevetésben tört ki:</p>
<p n="HU18579560">- De hát minek is akarna éppen éjfélkor a képtárba jutni?</p>
</sample>
<sample><p n="HU18579464">Mikolay arcán mély megvetés tükröződött.</p>
<p n="HU18579465">- Ejh, a taps?! Mi az? - kérdezte. - Azt rendszerint a szinész kapja bennünk és nem a szerző. Másszóval a taps a formának szól és nem a lényegnek, és ezért utálom.</p>
<p n="HU18579466">- Mindegy. Szerettem volna...</p>
<p n="HU18579467">- Lásd, ez a mindegy ad nekem igazat, - kiáltá Mikolay.</p>
<p n="HU18579468">- Imre?!... Mondd... és neked igazán öröm az, hogy én így semmihez se értsek?... „Mind­egy”... Persze, hogy mindegy: nekem. Sőt, nem is mindegy, mert hiszen tényleg csak a taps lenne nekem a fő, és a világért sem a „lényeg”... mert hisz ahhoz nem értek. De miért ne értsek ezután? Miért nem tanitsz? Miért nem magyarázol?...</p>
<p n="HU18579469">Mikolay szerető kézzel simogatta meg felesége homlokát, de csak elnézően vont vállat. Hanem Elinor haragosan állt melléje.</p>
<p n="HU18579470">- Imre! - kiáltá, - kérlek ne bánj velem mindig úgy, mint egy elkényeztetett gyerekkel... Hallgass meg... Vágyom valamire. Hogy mondjam? Igen. Arra, hogy magadhoz emelj... Nem. Ne szakits félbe. Rég-rég gondolkozom mindezen. Jól esik végre elmondani mindent, amit érzek. Hát tudod, hogy mit érzek? Csupa ürességet, a fejemben, a lelkemben... és érzek sok-sok üres órát az életemben is, amit szeretnék betölteni. Szeretnék tanulni. Tudni. Tenni. Odáig nőni, hogy ne te hajolj le hozzám, a te nagy eszeddel, a te sok tudásoddal, de én érjek fel hozzád...</p>
<p n="HU18579471">- Úgy is van édes. Felérsz hozzám, éppen ameddig kell: a szívemig.</p>
<p n="HU18579472">- Imre, nekem az nem elég. Én többre vágyom. Egészen, egészen a társad, a barátod szeretnék lenni, akivel mindent megbeszélsz, akit teljes bizalmadra méltatsz...</p>
<p n="HU18579473">Mikolay hangosan felkacagva állta el az útját.</p>
<p n="HU18579474">- Akitől tanácsot is kérjek néha? Igen? Igy gondolod? - kérdezte, fejét tréfás komolysággal csóválva. Hát jó. Igérem, hogy valahányszor ezután új nyakkendőt akarok venni... sőt, ha uj virágok érkeznek Jákóvárra, mindig kikérem a tanácsodat... Talán... talán... néha, de ezt már nem igérem, de azért lehet, hogy ha majd a négyesfogatot...</p>
<p n="HU18579475">- Imre ne kínozz! Tudod nagyon jól, hogy egészen mást kértem.</p>
<p n="HU18579476">Mikolay bosszankodva kezdte mérni a szoba hosszát.</p>
<p n="HU18579477">- Ha jól értem... De... Micsoda új gyerekség ez tőled? Csak nem képzeled, hogy politikáról fogunk mi ketten... már mint te meg én... „eszmecserélni”?...</p>
<p n="HU18579478">- Miért ne? Tudom jól, hogy politika az életed közepe; ha tehát nem tudok semmit róla, arról se lehet fogalmam, ami téged mindenek fölött érdekel. Politika? vagy nem politika? Nem az a fontos. De, hogy a te munkádról tudjak. A te gondolataidat megosszam. Ha technikus volnál, esküszöm, hogy a gépeidről akarnék tudni. Ha tengerész volnál, a hajódról. Csak mindig, mindenben eggyé válhatni veled, Imre. Mert, ha ez nincs így, ha te ezt nem kivánod, ha te ennek a szükségét nem érzed, nem félsz Imre, hogy ez idővel ürt támaszt közöttünk?</p>
</sample>
<sample><p n="HU18579104">- Ez nagyon bizonytalan, - mondta a hercegnő elutasítóan.</p>
<p n="HU18579105">- Magam is úgy vélem, - felelt Jetta grófné. - Tovább Elinor, tovább...</p>
<p n="HU18579106">- Sémpery Pál és Sémpery Péter bárók... Ikrek.</p>
<p n="HU18579107">- Pfui...</p>
<p n="HU18579108">- Miért „pfui”? - kérdezte Leontine meglepetve.</p>
<p n="HU18579109">De Idali Ákosné szemrehányó tekintettel felelt:</p>
<p n="HU18579110">- De Leontine?! Csak képzeld el mennyi immorális komplikáció állhat elő abból, ha egy leány olyan egyforma két ember egyikéhez...</p>
<p n="HU18579111">- Értem... értem... Persze. Elinor, folytasd.</p>
<p n="HU18579112">De a fiatal leány ekkorra már tüntetőleg összehajtotta az ívet, s igen határozottan jelentette ki, hogy „egy betűt se, amíg meg nem mondjátok, hogy ez mi, s mire jó”.</p>
<p n="HU18579113">- Hát Istenem, - a Park-Klub s Nemzeti Kaszinó névjegyzéke, - vonogatta vállát Jetta grófné.</p>
<p n="HU18579114">- De kedves néni...</p>
<p n="HU18579115">- Mon enfant, - szólt reá anyja szigorúan. - Je n’aime pas quand tu fais la béte. Láthatod jól, hogy egy kis tájékoztató a házasulandó urak vagyoni állásáról.</p>
<p n="HU18579116">- Ez csúnyaság! - kiáltá Elinor felháborodva.</p>
<p n="HU18579117">Idali Ákosné egy szempillantás alatt mellette termett és még idejekorán visszamentette a kandalló tüzéhez szálló papirost.</p>
<p n="HU18579118">- Kisasszony! - mondta a hercegnő az ajtóra mutatva, - elmehet szobájába. Ajánlom, hogy kissé gondolkozzék azon, minő tisztelet illeti meg anyját és nagynénjét... Értette?</p>
<p n="HU18579119">Elinor szó nélkül hajtotta meg magát, és az ajtó felé indult. De meglátszott minden moz­dulatán, hogy csupa dac és fölháborodás lüktet ereiben.</p>
<p n="HU18579120">Anyja nem annyira haraggal, mint elszomorodva nézett utána:</p>
<p n="HU18579121">- Pedig még ma senkibe se szerelmes, - jegyezte meg magának, „és mégis...” Hangosan pedig azt súgta sógornőjének:</p>
<p n="HU18579122">- Mennyi, de mennyi bajunk lesz még azzal az ideálista kis fejjel, amig okosságra tanítjuk!...</p>
<p n="HU18579123">- Te vagy az oka... Miért nevelted így? És, - legalább, - beszéltél már neki valaha pénz­ügyeidről?</p>
<p n="HU18579124">- Nem. Soha.</p>
<p n="HU18579125">- Na hát ez megbocsáthatatlan eljárás tőled!... Gondold csak, mennyivel nehezebb az ilyesmit egyszerre elmondani... Ha lassan-lassan hozzászoktattad volna...</p>
<p n="HU18579126">- De így legalább tizenkilenc évig boldog volt. Nem nélkülözött.</p>
<p n="HU18579127">- Pedig ennek véget kell vetni. - Nélkülöztesd.</p>
<p n="HU18579128">- Most? Farsang közepén? De hiszen ez nem is lehetséges.</p>
<p n="HU18579129">- Igaz, igaz. Most a világ miatt is muszáj...</p>
<p n="HU18579130">- Na látod.</p>
<p n="HU18579131">- De Istenem, ne a komorna segítségét vond meg tőle, - sőt még a ruháit is hozathatod Bécsből, - de... Különben lehetetlen, hogy máris észre ne vette volna azt az óriás különbséget, amit... amit...</p>
<p n="HU18579132">Jetta grófné egyszerre görcsös köhögésbe tört ki, s egy bonbonniérben enyhítő cukorkák után kezdett kotorászni.</p>
<p n="HU18579133">Leontine vállat vont.</p>
<p n="HU18579134">- Csak mondd ki nyugodtan: azt az óriás különbséget, ami a ti palotátok és a mi kis klagenfurti lakásunk között van...</p>
</sample>
<sample><p n="HU18579296">Imre ezalatt Elinorhoz fordult:</p>
<p n="HU18579297">- Ön is grófnő?</p>
<p n="HU18579298">Elinor egy kedves fejmozdulattal nem-et intett.</p>
<p n="HU18579299">Pedig hogy vágyott reá! De egy csalhatatlan ösztön, az eladó leány ösztöne, azt súgta, hogy ne tegye. Ne most, Mikolay Imre előtt. S ha egy pillanatra rosszul is esett a lemondás, bőségesen kárpótolta érte a gróf fölragyogó, hálás arckifejezése.</p>
<p n="HU18579300">- Micsoda ósdi erények? - évődött Berta grófnő. - De persze... ugy-e? ez tetszik magának? - nevetett Imréhez intézve szavait.</p>
<p n="HU18579301">- Kérem, kérem. Én nem nyilvánítottam semmiféle véleményt.</p>
<p n="HU18579302">- Kár is volna. Úgyis ismerjük a nagy férfiú konzervativ nézeteit.</p>
<p n="HU18579303">- Konzervativ, én?!</p>
<p n="HU18579304">- Talán bizony azt hiszi, hogy radikális?</p>
<p n="HU18579305">- Nem! De liberális... vagy ezt is kétségbe vonja?</p>
<p n="HU18579306">- Szegény Imre gróf! - kacagott föl Berta.</p>
<p n="HU18579307">- És maga? - fordult aztán Zoltánhoz.</p>
<p n="HU18579308">- Persze hogy én is.</p>
<p n="HU18579309">- Jézus Mária! Ilyen önámítás, - szörnyüködött az izgága kis grófnő. - Ugyan, ugyan! Most már igazán szeretném tudni, mit hisznek önök magukról...</p>
<p n="HU18579310">Mikolay Imrét láthatólag bántotta ez a tiszteletlen hang, mellyel az Illésházy-leány az ő politikai meggyőződését illette. Különben is irtózott attól a gondolattól, hogy asszonnyal, - hát még leánnyal! - ilyes tárgyakról beszéljen. - Milyen más az a szép szótalan gyermek! - jegyezte meg magának, titkos hálával tekintve Elinorra.</p>
<p n="HU18579311">Berta kontesz azonban csöppet se törődött az urak elkedvetlenedésével. Nevetve, harciasan nézett hol az egyikre, hol a másikra és folytatta támadását.</p>
<p n="HU18579312">- Igen. Hallottam, hogy maguk liberálisnak, pláne demokratának mondják magukat, pedig ebből szó sem igaz. Nem, nem, nem. Egy szó sem.</p>
<p n="HU18579313">- Hát mik volnánk? - kérdezte Zoltán nevetve.</p>
<p n="HU18579314">- Feudális nagyurak...</p>
<p n="HU18579315">- Köszönjük a bókot.</p>
<p n="HU18579316">- Tán nincs igazam? Ön például, Imre gróf, meri tagadni, hogy lelke mélyén sokszor vágyik a máglya...</p>
<p n="HU18579317">- Ohó! Nem is tudtam, hogy született mártirt lát bennem, - vágott szavába Imre kelletlen mosollyal.</p>
<p n="HU18579318">- Persze, hogy annak látom, - felelt a kis grófnő. - Sőt tovább megyek s azt is megmondom, hogy, mivel rossz sorsa a mi lapos, szürke, megalkuvó korunkba küldte ide közibénk, hát gyakran olyan... olyan...</p>
<p n="HU18579319">- Hallom.</p>
<p n="HU18579320">- Hallhatja is! Olyan dunsztba elrakott martirnak érzi magát. Nos? igaz, vagy nem igaz?</p>
<p n="HU18579321">- Van benne valami, - nevetett Mikolay hangosan, de fanyarul.</p>
<p n="HU18579322">Elinor elképedve nézett barátnőjére.</p>
<p n="HU18579323">Hogyan? Igy is lehet? Egy hitbizomány tulajdonosával? Egy híres politikussal? Ő bizony ilyesmit sohse merne megkockáztatni...</p>
<p n="HU18579324">Bátortalanul, inkább hogy a beállt szünetet megszakítsa, szólt oda Bertához.</p>
<p n="HU18579325">- Vajjon Zoltán grófról hogy bizonyítod be, hogy „feudális?” - kérdezte.</p>
<p n="HU18579326">- Semmi sem könnyebb! - felelt az Illésházy-leány fölényesen. - Hisz ő egyszerűen egy elkésett lovag. Neki valamikor a középkorban kellett volna élnie...</p>
</sample></samples>