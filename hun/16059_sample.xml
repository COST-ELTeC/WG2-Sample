<?xml version="1.0" encoding="UTF-8"?>
<samples n="HU16059">
<sample><p n="HU16059234">Szédelgő fejjel, égető kinnal a gyomromban s lázzal minden tagomban járkáltam föl s alá a perronon, várva a vonat érkezését. Végtelen lassan mozdult a mutató a nagy kivilágitott órán, de valamit mégis mozdult. Mindjárt kilencz óra lesz.</p>
<p n="HU16059235">A plébános meg a tiszttartó kijöttek az étteremből, hogy segitségemre legyenek a tolongásban, ha majd a vonat megérkezik. A táviró sodrony egyre csöngetett, jelezve, hogy a vonat már közeledik. Szivem hangosan dobogott. Végre a gőzgép fütyülését is hallottuk s föltünt fénylő nagy vörös szemével mint valami kisértet az esti homályban a lokomotiv. A vonat a pályaudvarra berobogott.</p>
<p n="HU16059236">Az utasok leszálltak a kocsikból s én a bejárat felé rohantam. A két öreg ur alig birt követni. Remegve kerestem Laczit a sokaság közt. Csupa idegen arcz. Nincs köztük. Végig vártam mind. Nincs, nincs köztük.</p>
<p n="HU16059237">Lábaim roskadoztak, szemeim előtt összefolyt az egész világ. Félig aléltan leültettek egy padra s a főtisztelendő ur mellém ült, mialatt a tiszttartó elment körülnézni, hátha nem vettük észre Laczit. Végigment az étteremben az asztalok körül, aztán a perronon ácsorgók közt, azután elsétált a kocsik mellett is és betekintgetett, mig csak egy vasuti kalauz el nem uta­si­totta, hogy tessék visszamenni a perronra, még nem lehet beszállni, a kocsikat tologatják szét.</p>
<p n="HU16059238">Tanácsot tartottunk, hogy mitevők legyünk. Azaz csak a két öreg ur, mert én alig tudtam, hogy élek-e vagy halok. Azon gondolkoztak, hogy tovább utazzunk-e ezzel a vonattal vagy megvárjuk a hajnalban érkező gyorsvonatot? Azt határozták, hogy megvárjuk. Hátha azzal jön Laczi.</p>
<p n="HU16059239">Én nem szóltam. A kétségbeeséstől és az éhségtől csaknem megdermedve ültem ott azon a padon s azt gondoltam, hogy többé soha sem látom sem Laczit, sem szüleimet és testvéreimet, itt fogok elveszni ilyen nyomorultul.</p>
<p n="HU16059240">A perron kiürült, az utasok visszaültek a kocsikba s a vonat elrobogott velök. Az éj hüvös kezdett lenni, dideregtem.</p>
<p n="HU16059241">- Menjünk be, nagysádkám, - szólt az öreg tiszttartó.</p>
<p n="HU16059242">Zaklattak, hogy most már igazán vacsoráljak s arra én sirva fakadtam, mert akkor már minden büszkeségem és minden bátorságom elhagyott.</p>
<p n="HU16059243">Az öreg tiszttartó reám nézett, aztán a homlokára csapott:</p>
<p n="HU16059244">- Milyen birka vagyok én, hogy nem jutott előbb eszembe.</p>
<p n="HU16059245">Kihuzta a pénzes erszényét, mely tele volt huszfrankos aranyakkal.</p>
<p n="HU16059246">- Az isten áldja meg nagysádkám, ha nem akar ilyen öreg embert csuffá tenni s szégyenben hagyni egész életére, hát vegyen el egy párt belőle. Majd visszaadja Laczi öcsém.</p>
<p n="HU16059247">Elvettem egyet s mosolyogni próbáltam hozzá, a mi nem könnyen ment, de mégis ment.</p>
<p n="HU16059248">Most már miután megvacsoráltam, valamennyire kibékültem sorsommal is és nem láttam azt többé oly kétségbeejtőnek. Laczinak csak meg kell jönni; ugyan hát hol maradna? Bár nem tudtam megérteni, hogy miért nem jött a kilencz órai vonattal, de biztosan számitottam rá, hogy a hajnalival csak megérkezik.</p>
</sample>
<sample><p n="HU16059518">Három óra éjfélután. Laczi alszik. Én kikerestem az imádságos könyvemben a kedves betegeinkért való imádságot és háromszor egymás után oly buzgón elolvastam, hogy a jó isten bizonyosan meg fogja hallgatni.</p>
<p n="HU16059519">De most már az én szemeim is kezdenek lecsukódni. Ott bóbiskolok még egy darabig a Laczi ágya szélén; de látom, hogy most már csöndesebben alszik, bár még most is nyög szegény, igy hát én is lefekhetem.</p>
<p n="HU16059520">Megnézem az órát. Félnégyre, mikor lefekszem.</p>
<p n="HU16059521">Reggel mikor fölébredtem, első gondolatom Laczi. Oda nézek ágyára, nincs ott. Szent isten! mi történt vele?</p>
<p n="HU16059522">Semmi sem történt. Ott könyököl az ablakban és fütyörész. Oh, te haszontalan, hát ezért aggódtam én te miattad hajnali félnégyig?</p>
<p n="HU16059523">Jó későn volt már, mikor kijöttünk a szobánkból s fölkerestük az öregeinket. Örültek, hogy Laczinak már semmi baja.</p>
<p n="HU16059524">- Mondtam, ugy-e, hogy a baraczkpályinka? - szólt a tiszttartó diadalmasan. - Kigyógyit az minden betegséget. De most már csak rajta, hamar a csomagoláshoz, mert két órakor indul a vonat.</p>
<p n="HU16059525">Kijelentettük, hogy fájdalom! mi nem mehetünk. Félünk, hogy Laczi az uton rosszabbul lesz. Bármennyire sajnáljuk tehát, hogy ilyen kedves társaságtól meg kell válnunk, de kénytelenek vagyunk még ma, vagy talán egy pár napig is itt maradni.</p>
<p n="HU16059526">Azért mondtam, egy pár napig, mert attól féltem, hogy egy nap nem riasztja vissza az öreg urakat s képesek lesznek kicsomagolni a málháikat s itt maradni holnapig. De bizony a pár nap sem riasztotta vissza:</p>
<p n="HU16059527">- Na hiszen az nem baj, - szólt az öreg tiszttartó, - maradhatunk. Igaz-e, szent atyám?</p>
<p n="HU16059528">A pap helyben hagyta: ugy van, igaz, maradhatnak.</p>
<p n="HU16059529">- De miattunk? - mondtam én, mert nem hagytam Laczit szóhoz jutni, féltem, hogy nem lesz elég ügyes a képmutatásban. - Miattunk? Azt nem engedhetjük meg. Az igazán visszaélés volna a jóságukkal. Tudjuk, hogy Rómába igyekeznek.</p>
<p n="HU16059530">- Rá érünk, nagysádkám, - felelt a tiszttartó. - Dehogy hagyjuk el nagysádtokat!</p>
<p n="HU16059531">S becsületes arczán látszott az erős elhatározás. Szinte szégyeltük magunkat Laczival, hogy mi ezt a két derék magyar embert ilyen csunyául rá akartuk szedni.</p>
<p n="HU16059532">Már láttuk, hogy semmi sem lesz belőle, a két öreg urtól semmikép sem tudunk megsza­ba­dulni s megadtuk magunkat sorsunknak. Együtt utaztunk el Bolognába, onnan Florenczbe.</p>
<p n="HU16059533">Természetesen egy kupéban ültünk mindig, egy fogadóba szálltunk mindenütt, együtt ebédeltünk s együtt töltöttük a nap minden óráját korán reggeltől késő estig. Csak éppen annyi szabad időnk maradt, a mennyi az alvásra kellett.</p>
<p n="HU16059534">Laczi már nagyon türelmetlen lett. Kijelentette, hogy ezt az életet nem lehet tovább kiállni, csináljunk valamit, veszszünk össze a két öreg urral vagy szökjünk el bucsuzás nélkül. Akárhogy, de már egyszer meneküljünk meg tőlük.</p>
</sample>
<sample><p n="HU16059786">Ő még folytatta egy darabig a sétálgatását föl és alá a szobában s mindegyre gyorsabbodó lépéseiről láttam, hogy ingerültsége nem csilapul, hanem növekszik. Végre az ajtó felé ment, talán távozni akart, hogy a szabad levegőn kifujja mérgét; de az ajtótól visszafordult. Hangja sziszegett az elfojtott indulattól:</p>
<p n="HU16059787">- Szabad tudni, kitől kapta azt a becses emléket?</p>
<p n="HU16059788">- Szabad, ha ki tudja találni, - viszonzám keserű gyunynyal.</p>
<p n="HU16059789">Szemei szikráztak:</p>
<p n="HU16059790">- Játékot üz velem?</p>
<p n="HU16059791">Ez a hang, ez a tekintet föllázitott. S gunyosan vetettem oda neki:</p>
<p n="HU16059792">- Parancsol egy kést is Othello? Vagy csak a tiz körmével akarja megfojtani Desdemonát.</p>
<p n="HU16059793">Arra megfordult, kiment és becsapta maga után az ajtót.</p>
<p n="HU16059794">Szörnyen el voltam keseredve s akkor rögtön tollat és papirost ragadtam. Megirtam anyám­nak, hogy én Laczival tovább élni nem tudok, jőjjön értem s vigye haza boldogtalan leányát.</p>
<p n="HU16059795">Másfél óra mulva visszatért Laczi s láttam, hogy szeretne kibékülni, már tudniillik ugy, hogy én kérjek bocsánatot; de én sem igy, sem amugy nem voltam hajlandó kibékülni, mert még mindig tele volt a szivem keserüséggel s azt gondoltam magamban: jobb, ha egyszer vége szakad, mintsem folyvást megujuljon ez a komédia.</p>
<p n="HU16059796">Különben a levelet már el is küldtem a mamának, már azt meg nem akadályozhatom, hogy az el ne menjen s hogy azt el ne olvassák otthon. És ha irnék is utána egy másikat, mit érne az? Nem hinnének ennek az ujabb levélnek, azt gondolnák, a férjem kényszeritett rá. De nem is akarok másikat irni, hiszen holnap vagy holnapután vagy a jövő héten ismét be kellene val­lani, hogy nem birok tovább együtt maradni Laczival. S mennél előbb szétválunk, annál jobb.</p>
<p n="HU16059797">Soha eddig eszembe nem jutott ez a gondolat, mikor Laczit ijesztgettem vele, de csak ugy félig tréfából; most azonban annyira el voltam keseredve, hogy azt hittem, soha többet jó szemmel nem nézhetek erre a Laczira.</p>
<p n="HU16059798">Hiába próbál közeledni hozzám, én megátalkodottan elforditom a fejemet. Nem békülünk, uracskám. A pohár csordultig megtelt; csak tessék más feleséget keresni, a kit gyötörhet.</p>
<p n="HU16059799">Nem volt ahhoz szokva, hogy én ilyen keményen viselem magamat s megdöbbenve állt meg a szoba közepén, mintha csodálkoznék, mi dolog ez, hogy én nem sietek oda borulni az ő nagy­lelkü keblére. S annyira furcsa volt, a mint csodálkozva ott állt, hogy majdnem elnevettem magamat. De összeharaptam ajkaimat, nem, nem fogok nevetni.</p>
<p n="HU16059800">Laczi csak ott állt, meg kell vallani, kissé bambán s tünődött, hogy már most mit csináljon. Csak a kis ujjamat kellett volna megmozditni s rögtön ott termett volna mellettem. De nem mozditottam, nem bizony, most kőszivü leszek.</p>
</sample>
<sample><p n="HU16059799">Nem volt ahhoz szokva, hogy én ilyen keményen viselem magamat s megdöbbenve állt meg a szoba közepén, mintha csodálkoznék, mi dolog ez, hogy én nem sietek oda borulni az ő nagy­lelkü keblére. S annyira furcsa volt, a mint csodálkozva ott állt, hogy majdnem elnevettem magamat. De összeharaptam ajkaimat, nem, nem fogok nevetni.</p>
<p n="HU16059800">Laczi csak ott állt, meg kell vallani, kissé bambán s tünődött, hogy már most mit csináljon. Csak a kis ujjamat kellett volna megmozditni s rögtön ott termett volna mellettem. De nem mozditottam, nem bizony, most kőszivü leszek.</p>
<p n="HU16059801">Nem ment könnyen: mert a mint láttam, hogy olyan megszelidült, csaknem alázatos arczczal jár ott körültem, hát kezdtem megsajnálni. De aztán arra gondoltam, hogy ha most nem leszek erős, akkor végem van örökre s ez a gondolat ugy megedzette a szivemet, hogy minden kisértésnek ellenálltam.</p>
<p n="HU16059802">Igy mulhatott el egy negyedóra vagy tán több is. Ezalatt nem fordultam hátra, de azért Laczi­nak minden mozdulatát láttam a tükörből. Olykor-olykor felém közeledett, aztán megállt. Bizonyosan azon gondolkozott, hogy megszólitson-e. Mikor azonban látta, hogy én követke­zetesen elforditom a fejemet, akkor ő is megfordult s szótlan kiment. De most nem csapta be az ajtót, hanem szépen lassan betette.</p>
<p n="HU16059803">Meg lehettem elégedve azzal a szilárdsággal, a mit tanusitottam s büszke is voltam rá. Föl­tettem magamban, hogy nem engedek abból semmit, ha Laczi visszatér, akkor sem; de bizonyos aggodalom szállt meg, vajjon meg birom-e állni, ha látom bünbánó, bocsánatkérő arczczal Laczit.</p>
<p n="HU16059804">Szerencsére nem igy tért vissza. Oda kint a hosszu séta alatt bizonyosan ő is azt gondolta magában, hogy ő sem fog engedni, mert a férfi büszkesége nem türheti, hogy az asszonynak legyen igazsága. Rögtön láttam az arczán, a mint belépett. Most nem kullogott már körültem, mintha lesné, mikor borulhatunk már egymásnak a nyakába; most biztosan lépett föl mint az olyan férj, a ki ismeri hatalmát.</p>
<p n="HU16059805">- Igaz, most jut eszembe, hogy nekem be kell mennem a városba, dolgom lesz ott, - szólt hidegen.</p>
<p n="HU16059806">Bizonyosan várta, hogy megkérdezem, micsoda dolga lesz ott? De várhatod, csak azért sem kérdezem meg. Egy percznyi várakozás után, mikor látta, hogy nem szólok, tovább folytatta:</p>
<p n="HU16059807">- Lehet, hogy nem jöhetek haza estebédre sem s csak későn térek vissza.</p>
<p n="HU16059808">Erre már csak fogok valamit mondani, gondolhatta magában; de én csak annyit feleltem rá:</p>
<p n="HU16059809">- Jó, hát nem fogok várni.</p>
<p n="HU16059810">Egy percz hosszáig bámulva, csaknem rémülten nézett reám. Hát oly közönyösen mondhatom én azt, hogy »jó«?« Ez lesz az első eset, mióta, házasok vagyunk, hogy külön ebédelünk s én egyetlenegy szóval sem marasztalom, hogy: »ne menj el, kedves,« vagy »siess vissza, kedves.«</p>
</sample>
<sample><p n="HU160591053">Marquis kell nekik meg kamarás? A mama reméli, hogy ez után a botrány után Pávay Kornél is visszavonul tőlük, a mit annál könnyebben megtehet, mert Szentgyörgyiék a marquis árulása után nyomban elutaztak s a világ valamely más tájéka felé mentek szerencsét próbálni.</p>
<p n="HU160591054">A legkisebbik leány nagyon szivrehatóan hivta ugyan Pávayt:</p>
<p n="HU160591055">- Eljön-e utánunk?</p>
<p n="HU160591056">S Pávay meg is igérte neki. De hányszor és hány leánynak igérte meg azt már Pávay! Bizo­nyos, hogy nem fog utána menni. Pedig már mily közel állt ahhoz, hogy a horgon fenn­akadjon.</p>
<p n="HU160591057">Azt hiszem, most már meg fog igy vénülni nőtlen s el fogja hitetni magával, hogy a szerelem volt az oka, az a hűség, melylyel irántam viseltetett.</p>
<p n="HU160591058">Nekem nem meri még ilyen egyenesen megmondani, csak játsza a diskrét, néma hódolót; de a mama előtt, a ki oly nagylelkü, hogy meghallgatja, kitárja szivét.</p>
<p n="HU160591059">Nagyon neheztelek a mamára s nagyon helytelennek tartom, hogy csak egy perczig is meg­hall­gatja az ilyen beszédeket. De a mama gondos anya kiván lenni s már előre gondoskodik arra az esetre, ha Laczitól elválok, a mi előbb vagy utóbb bizonyosan bekövetkezik.</p>
<p n="HU160591060">És meglehet, hogy csakugyan be is következnék, ha egyszer eszünkbe nem jutna, hogy a mama anyai gondoskodása elől legjobb lesz, ha Velenczéből Dombházára menekülünk.</p>
<p n="HU160591061">Laczi meg akarta mondani ezt nyiltan a mamának, de én óvatosabb voltam:</p>
<p n="HU160591062">- Nem, Laczikám, ne szóljunk semmit, csak szökjünk el.</p>
<p n="HU160591063">Egy összeszólalkozás végén történt ez, a mikor nagyon elkeseredtünk mind a ketten s a mikor a mama keblére ölelve engem, igy szólt hozzám:</p>
<p n="HU160591064">- Szegény leányom, csakugyan látom, hogy igazat irtál nekem s nincs más út számodra, csak az elválás.</p>
<p n="HU160591065">De én jobban tudtam, hogy nem irtam igazat, s hogy volna a számomra más út is, csak a mama ne zárná el előlem. És akkor egyszerre oly bátor lettem, hogy igy szóltam Laczihoz:</p>
<p n="HU160591066">- Szeretsz engem még igazán? De igazán, mert a hazudás nem ér semmit és fölösleges egy­mást ámitanunk.</p>
<p n="HU160591067">Akkor Laczi megfogta a kezemet s éreztem, hogy igazat mond:</p>
<p n="HU160591068">- Jobban szeretlek, mint szerettelek. De szabaduljunk innen valamikép. Nekem elég volt már Olaszországból.</p>
<p n="HU160591069">Nekem is elég volt. De tudtam, hogy a mama nem fog könnyen elereszteni s bizonyosan talál rá valami okot, hogy még maradjunk. És akkor jutott az a gondolat eszembe, hogy ne szóljunk a mamának, csak szökjünk.</p>
<p n="HU160591070">De a lelkiismeret nem hagyott nyugodni. Megpróbáltam előbb szépszerivel:</p>
<p n="HU160591071">- Mama, mi már meguntuk ezt az Olaszországot, a pénzünk is elfogy, meg Laczinak dolga is volna otthonn, nekünk már haza kellene menni.</p>
</sample></samples>