<?xml version="1.0" encoding="UTF-8"?>
<samples n="HU14537">
<sample><p n="HU14537561">Balázs tehát nem tudta kiverni a fejéből, hogy: ime, jobb idők kezdenek járni a hadviselést tárgyazó drámákra, s nem védekezett kellő erélylyel a vasparipán járó ördög ellen.</p>
<p n="HU14537562">Egy kicsit szabódott, egy kicsit kérette magát, egy kicsit meg is haragudott, de egy negyedóra multán, mindent megigért. S mikor Pézsma báró végre-valahára elbúcsúzott tőle, minden kétségbeesés nélkül, szelid rezignáczióval sugta meg Czillának a nagy ujságot:</p>
<p n="HU14537563">- Itt volt.</p>
<p n="HU14537564">A lakodalom reggelén Balázs Udvarhelyi ur támogatása mellett megküzdölődött a Fodor frakkjával, elhelyezkedett a familiával egy négy-üléses bárkában, melynek kormányzójától Fodorné jóelőre lealkudott minden borravalót, s a koczka el volt vetve; Vercingetorix, elrejtve hátul a frakk-zsebben, megindult a halhatatlanság felé.</p>
<p n="HU14537565">Egyelőre természetesen stácziót kellett tartania a menyasszonyos háznál. Ámbátor a lako­da­lom első és fő czélja az volt, hogy a tábornok jól érezze magát, mindamellett az özvegy Kleinnét még se lehetett egészen kihagyni a játékból.</p>
<p n="HU14537566">Mikor fölértek a harmadik emeletre, a Fáni már jegyben, gyürüben várta őket. A meny­asszony azonban nem volt látható sehol. Fáni megsugta a hölgyeknek, hogy: most öltöztetik.</p>
<p n="HU14537567">Végre megjelent s szemérmes sirással vetette magát a Fodorné keblére. Gyászoló anyák sirnak igy, a temetés előtt, mintha azt mondanák:</p>
<p n="HU14537568">- Ugy-e, a mult héten még senki se hitte volna?!</p>
<p n="HU14537569">Balázst nem ragadták el a menyasszony szivós bájai, s maga sem tudta mért, hirtelen elkép­zelte azt a templomi jelenetet, melynek akkor kellett lefolynia, mikor az özvegyet meg­keresztelték. Hallani vélte a tábornoknét, amint az özvegy nevében kijelenti, hogy ellent fog állani az ördögnek s minden csábitásainak, s arra gondolt, hogy a keresztanyai kijelentések sohase érdemelhettek több bizalmat, mint az, amely a tábornokné ajkairól hangzott el.</p>
<p n="HU14537570">Ugy volt, hogy a násznagy és a nászasszony csak a templomban fognak megjelenni; a lakodalmas menet tehát megindulhatott.</p>
<p n="HU14537571">A báró kikötötte, hogy ő a templomba is vasparipán megy. Egyebekben igen engedékeny volt, de ettől a föltételtől nem tágitott. Egy Derby-győztes bicziklistának végre is kötelességei vannak a világgal szemben. S ebben a pontban nem engedett semmi rábeszélésnek.</p>
<p n="HU14537572">Mikor tehát a násznép kocsiba szállott, a vőlegény felpattant Shamyljára, s azon mód, frakkosan, fehér nyakkendősen elkarikázott. A sarokról azonban visszanézett, s bucsut intett a társaságnak a viszontlátásig.</p>
<p n="HU14537573">Az özvegy Kleinné némi aggodalommal nézett utána, s mikor Balázs elhelyezkedett mellette a kocsiban, nem állhatta meg, hogy fel ne sóhajtson vőfélye előtt:</p>
<p n="HU14537574">- Tudja, ha ez az ember most nekiiramodik a világnak, nincs gőzös, a melyik utolérje!</p>
<p n="HU14537575">A templomban sokáig kellett várakozni. A vőlegény ugyan nem karikázott Amerikába, de a tábornok és a tábornokné rangjukhoz képest késtek.</p>
</sample>
<sample><p n="HU14537984">Ugyanebben az órában Ella az egyik szomszédasszonynál volt, a ki nagy titokban egy levelet adott át neki. A levél ekképen szólt:</p>
<p n="HU14537985">Édes, drága kis Ella!</p>
<p n="HU14537986">Megtudtam, hogy mást szeret, s nem akarom, hogy miattam boldogtalan legyen. Tudom, mit tesz az: boldogtalannak lenni szerelemből.</p>
<p n="HU14537987">Elhallgattatom tehát az önzésemet, mely azt mondja, hogy magával együtt élni édes, nagyon édes volna még akkor is, ha szerelmet érezni nem is lehet irántam.</p>
<p n="HU14537988">Legyen boldog azzal, a kit szeret.</p>
<p n="HU14537989">Egyszer azt mondta nekem, hogy mindig jó lesz hozzám, és sohase fogom megbánni, hogy magát választottam.</p>
<p n="HU14537990">És én tudom, hogy arról mondok le, aki mindenképpen a legjobb feleség lesz a világon.</p>
<p n="HU14537991">Mégis lemondok. Sőt lemondok arról is, hogy valaha láthassam. Nem tudom látni, amint másra gondol, nem akarom látni, amint elviszik hazulról.</p>
<p n="HU14537992">Kiszakitom magamat abból a környezetből, mely család helyett családom volt, s el­hagyom a helyet, amely nekem mindig az otthont jelentette.</p>
<p n="HU14537993">De oly gyönge vagyok, hogy nem tudom ezt megtenni egy utolsó isten hozzád nélkül.</p>
<p n="HU14537994">...Igaza volt: soha se bánom meg, hogy magát választottam.</p>
<p n="HU14537995">A mikor ezeket a szavakat mondta, nagyon, nagyon boldog voltam.</p>
<p n="HU14537996">Ez volt egész életemnek egyetlen boldogsága.</p>
<p n="HU14537997">Isten áldja meg érte.</p>
<p n="HU14537998">Hódy Balázs.</p>
<p n="HU14537999">Ez a története annak a szerelemnek, a melyről egy szóval se emlékeznek meg a Hódy Balázs költeményei, se a rondeauk se a madrigálok, se a balladák, se a vegyesek.</p>
</sample>
<sample><p n="HU14537188">- Brindisire pedig azért volt szükségem, mert ott lesz az egyik főállomás. Igaz, még nem mondtam önnek, hogy földalatti vasutat fogok épiteni a világ körül. Mit szól ehhez a tervhez? Merész gondolat, nem igaz?</p>
<p n="HU14537189">Az igazat megvallva, Balázs ép oly keveset törődött a közlekedés-ügy nagy érdekeivel, mint egy kecskepásztor, aki hónapokig ki nem mozdul a havasok közül. Aki jó óráiban a fellegek közt szárnyal, nem igen bánja, hogy embertársai delizsánszon döczögnek-e, avagy elektromos vonaton száguldanak, nyélbe ütni szennyes kis kötéseiket. A nagy anyagi érdekek, a társa­ságos élet óriási vivmányai hősünket hidegen hagyták.</p>
<p n="HU14537190">Mindamellett a barátságos fogadtatás után, amelylyel kitüntették, kötelességének tartotta érdeklődni a kissé meglepő terv iránt.</p>
<p n="HU14537191">- Az eszme bizonyára nagyszabásu - szólt, nem minden kételkedés nélkül.</p>
<p n="HU14537192">- Sajnos, a megfelelő anyagi eszközök még nem állanak rendelkezésemre - jelezte Fodor ur a terv nagy nehézségét.</p>
<p n="HU14537193">Balázs ugy vélte, hogy mivel e nehézség eltünése a közel jövőben ugy sem várható, egyelőre semmi se tartja vissza Fodor urat attól, hogy megmutassa a kiadó szobát. Ehhez képest helyén valónak találta Fodor urat emlékeztetni, hogy jövetelének czélja nem annyira Brindisivel, mint inkább a kérdéses szobával függ össze.</p>
<p n="HU14537194">- Tehát ön csakugyan reflektál a szobára? - kérdezte Fodor ur, mintha nem akarna hinni a fülének.</p>
<p n="HU14537195">Ez a kérdés kissé furcsának tünt fel Balázs előtt s megvallotta őszintén:</p>
<p n="HU14537196">- Szeretnék itt lakni, ebben a házban.</p>
<p n="HU14537197">- Csodálatos! - szólt a gnóm-király, mélyen eltünődve.</p>
<p n="HU14537198">De azért csak átvezérelte Balázst a szomszéd helyiségbe.</p>
<p n="HU14537199">- Ez az - szólt aztán olyan mozdulattal, mely nem jelenthetett egyebet, mint hogy: »Ám lásd, hogy mit csinálsz; én mosom a kezemet.«</p>
<p n="HU14537200">Balázsnak szöget ütött a fejébe ez a néhány rejtelmes szó. Vajon mi bibéje lehet annak a szobának, amelybe ugy vezetik be az embereket, mint a hajdani regény-hősöket a kisértetes helyekre?! Nem vett észre rajta semmi különöset.</p>
<p n="HU14537201">Elég tágas, tisztára sikált, magas szoba volt, aminőket ma már csak a régi házakban látni. A butorzatát ugyan nem lehetett fényesnek mondani, de Balázs nem tartozott az elkényeztetett emberek közé. S a sarokban elbujt, nagy mennyezetes ágy valósággal meghóditotta. Az első pillanatokban attól tartott, hogy a szobának nincsen külön kijárása, de Fodor felvilágositotta, hogy a szemközt látható domino-koczka egyenest a lépcső-házba nyilik. Balázs meg volt elégedve.</p>
<p n="HU14537202">Nemcsak hogy meg volt elégedve, el kellett ismernie, hogy amit lát, messze tulhaladja minden várakozását. A szoba csak egy ablakkal dicsekedett, de ez a régi formáju, hatalmas ablak erkély módjára kiszögellett az utczára, úgy hogy a bemélyedésében kényelmesen elfért egy kisebb iróasztal. És az ablak a sugár-utra nézett; Balázs, ahogy közelebb lépett, remegve pillantotta meg a szép Sárváryné ablakait.</p>
</sample>
<sample><p n="HU14537177">Balázs illedelmesen várakozott, mig Brindisit megtalálják. Brindisi kissé messze van Buda­pesttől s igy nem volt csoda, hogy időbe telt a kutatása. Bele telt vagy öt percz, mig sikerült a dolog; Balázs azonban győzte türelemmel.</p>
<p n="HU14537178">- Egyszer már megvan! - biztatta a vendéget a rejtelmes kis majom.</p>
<p n="HU14537179">De meg kellett keresni a glóbuszon is. A vörhenyeges szakál kiemelkedett a barrikádok közül s hősünk végre megszemlélhette azt a férfiut, akivel a gondviselés végzéséből egy egész életre szóló barátságot kellett kötnie.</p>
<p n="HU14537180">Soha ilyen tekintélyes arczot. Ezeknek a szabályos vonásoknak, e nyugodt arczkifejezésnek s a mellig érő hullámos szakál pazar szépségének láttára Balázs önkéntelenül Siegmund királyra gondolt, a hadverő Siegfried fejedelmi atyjára. Csak a teuton félistenek jártak a földön ilyen magas, fenköltségtől sugárzó homlokkal; s ha nincsenek a bayreuthi előadások, ennek az impozáns szakálnak a mását ma már csak rámában láthatná az ember.</p>
<p n="HU14537181">Csakhogy a hatalmas fej nevetségesen piczi törzsön pihent s amint a különös kis ember a glóbusz körül bujkált, Balázst az a kellemetlen érzés környékezte, mely a természet kegyet­len­kedései láttára fogja el az álmodozókat. Siegmund! Nem Siegmund volt ez, hanem a gnóm-király.</p>
<p n="HU14537182">A gnóm-király másodszor is megtalálta Brindisit s leszegezte egy gombos-tűvel, hogy el ne szaladjon. Aztán elébe jött a vendégének s melegen megrázta mind a két kezét.</p>
<p n="HU14537183">Balázst megtévesztette az előlegezett barátság. Ugy tekintette, mint szerény föllépésének megérdemlett jutalmát, pedig Fodor épp ilyen nyájas volt az egész világgal, kivéve az egész világból kedves neje ő nagyságát. A meleg kézszoritás, melylyel mindenkit megtisztelt, nála azt jelentette, hogy:</p>
<p n="HU14537184">- Ön nem ő s ez nekem elég. Szeretem önt.</p>
<p n="HU14537185">A szokatlanul barátságos jellegü ismerkedés után a gnóm-király szükségesnek látta visszatérni kedves Brindisijére.</p>
<p n="HU14537186">- Nem képzeli, kérem, milyen fáradságomba került Brindisit megtalálnom. Megvallom, a geográfiában csak most kezdek némi járatosságot szerezni. Gyermekkoromban elhanyagoltam a tudományt s ez rám nézve igen nagy szerencsétlenség. Mit gondol, ha néhány évvel ezelőtt csak oly mértékben rendelkezem a szükséges előismeretekkel, mint, hogy többet ne mondjak, mai nap, mit gondol, hol volnék én ma akkor?!</p>
<p n="HU14537187">Balázs nem tudta elképzelni, hogy a szóban forgó kedvező esetben hol is lenne hát Fodor ur a jelen pillanatban? Ugy tetszett neki: aligha ebben a szobában. De nem gondolkozhatott sokáig a fölvetett kérdésről, mert Fodor ur folytatta:</p>
<p n="HU14537188">- Brindisire pedig azért volt szükségem, mert ott lesz az egyik főállomás. Igaz, még nem mondtam önnek, hogy földalatti vasutat fogok épiteni a világ körül. Mit szól ehhez a tervhez? Merész gondolat, nem igaz?</p>
<p n="HU14537189">Az igazat megvallva, Balázs ép oly keveset törődött a közlekedés-ügy nagy érdekeivel, mint egy kecskepásztor, aki hónapokig ki nem mozdul a havasok közül. Aki jó óráiban a fellegek közt szárnyal, nem igen bánja, hogy embertársai delizsánszon döczögnek-e, avagy elektromos vonaton száguldanak, nyélbe ütni szennyes kis kötéseiket. A nagy anyagi érdekek, a társa­ságos élet óriási vivmányai hősünket hidegen hagyták.</p>
</sample>
<sample><p n="HU14537292">A kis leány pedig bemosolygott az ablakon, a vadrózsák közül, mintha azt mondta volna:</p>
<p n="HU14537293">- Ugy-e, hogy kijátszottuk őket?!</p>
<p n="HU14537294">Aztán fölemelte kis varázs-pálczáját, a kripta ajtaja megnyilt magától s Balázs virágos rétre lépett. A temető eltünt. A messzeségből egy tó ezüstje csillámlott elő, majd ugy tetszett neki, hogy a tavon paloták ringanak. Egyszerre valami különös hangot hallott... igen, ez egy kocsi dübörgése. Fölébredt.</p>
<p n="HU14537295">Az álomképek eltüntek, de a kis lány ott ült az ágya mellett.</p>
<p n="HU14537296">Balázs megkönnyebbülten lélekzett fel. Letörülte arczáról a veritéket, s fölemelkedett ágyá­ban, már a mennyire birt.</p>
<p n="HU14537297">- Elmentek a rémek? - kérdezte suttogva.</p>
<p n="HU14537298">A két fogsora összevaczogott, tekintete zavaros volt, s látszott rajta, hogy még csak félig van magánál.</p>
<p n="HU14537299">A kis leány nem értette, miféle rémekről beszél.</p>
<p n="HU14537300">Fölugrott a székéről, ahol előbb mozdulatlanul ült, mint jó kis gyerekek az iskolában, közelebb hajlott a beteghez, s aggodalmasan kérdezősködött:</p>
<p n="HU14537301">- Behivjam a mamát?</p>
<p n="HU14537302">De Balázs már nem hallotta. Egy másvilági forgószél ismét magával ragadta silány öntudatát, s visszavitte a sötét, őrülten keringő kaoszba.</p>
<p n="HU14537303">A kaoszból most már másféle szörnyek bontakoztak ki. Viziló, amely villámokat tüsszögött; veszett farkasok, amelyek folyvást a sarkában voltak s rá ugráltak, hogy elharapják a torkát; és skorpiók, amelyeket nem tudott lerugdalni magáról.</p>
<p n="HU14537304">Eszeveszetten futott álmában: a lélekzete elállt, szive a rémülettől vadul dobogott, s a lábát egyre nehezebbnek érezte. Végre elbukott, s átadta magát a teljes öntudatlanság első, édes öleléseinek. Majd hűs áram csapta meg az arczát; egy sirdombon feküdt, felette égi békében fénylett a hold, s a fehér márvány sirkövek arany-szemeikkel szemrehányóan meredtek rá.</p>
<p n="HU14537305">Megismerte a szomoru temetőt, amelyet előbb látott.</p>
<p n="HU14537306">Egyszerre ugy tetszett neki, mintha sok, sok idő mult volna el valami névtelen, rettenetes dolog óta, s ő ezalatt, nyomorultul, nem gondolt volna egyébbel, csak hitvány énjével. A szive összefacsarodott; szeretett volna sirni, de nem tudott.</p>
<p n="HU14537307">Ekkor, mintha egy puha kis kéz megsimitotta volna forró homlokát. A kis leány volt, aki intett neki, hogy keljen fel és kövesse.</p>
<p n="HU14537308">De a sirdomb nem eresztette. Magához szítta erőtlen testét s a kinosan fölemelt kar vissza­hanyatlott.</p>
<p n="HU14537309">Még egy utolsó erőfeszitést tett. Azt hitte, hogy meg kell halnia. De nem halt meg, hanem ujra fölébredt.</p>
<p n="HU14537310">És most már egészen természetesnek találta, hogy a kis leány ott ül az ágya mellett.</p>
<p n="HU14537311">- Nem akarok visszamenni a temetőbe - hebegte, amint megpillantotta. - Csak a temetőbe ne!... Nem akarok a temetőbe...</p>
<p n="HU14537312">A kis leány ugy nézett rá, mint egy ijedt mókus. Alig volt hét esztendős, s azelőtt soha se látott beteget.</p>
</sample></samples>