<?xml version="1.0" encoding="UTF-8"?>
<samples n="HU18535">
<sample><p n="HU18535912">„Kázmér bácsi oda van. A konsiliumban azt mondták a pesti orvosok, legfelebb egy hónapig viszi. Szegény Kázmér bácsi oda van. Megijedtem, mikor megláttam verejtékes arcát, már alig tud nyögni. Minek is szenved? - Jobb volna - -”</p>
<p n="HU18535913">Itt az irás össze-vissza volt törülve, nem lehetett olvasni egy bötűt sem. Iván kétszer is elolvasta, ajkaiba harapott, mintha szégyelte volna magát.</p>
<p n="HU18535914">Iván ismét forditott nehány lapot.</p>
<p n="HU18535915">„Október 30. Ma irt Olga. Két hét óta vannak Sorrentoban. Azt izente, hogy legyek ott, mikor a rózsákat takarják. Az a cudar német kertész már elpakolta őket. Megirtam neki. Csak már jönnének haza! Nehezen mulnak a napok, de majd aztán -”</p>
<p n="HU18535916">Ismét törlések. Iván tovább lapozott.</p>
<p n="HU18535917">„Junius 3. Tegnap este megjöttek. Milyen szép lett! Nagyon szégyellős, alig nézett rám, és mikor kezet csókoltam neki, elpirult. Nem is kérdezett tőlem semmit. Hiába - sokáig nem látott, hát szégyellős!”</p>
<p n="HU18535918">Iván elpirult, aztán nevetett, aztán elővette az irónt és oda bigyesztette alája: Szamárság!</p>
<p n="HU18535919">Aztán forditott még, forditott sokáig, olvasott, irt, azután becsapta a könyvecskét, odaült a kályha elé és sokáig nézte az izzó parazsat. Még egyszer végig lapozta a könyvecskét, aztán bele dobta a tűzbe. Lassan kezdett égni, fehéres füst támadt előbb, alig fért a kályhába, aztán egy lobbanás, a mire Iván szinte összerezzent és a könyvecske égett.</p>
<p n="HU18535920">- Vesszen az emléke is! Hanem azért nem fog nevetni rajtam! - mondta halkan.</p>
<p n="HU18535921">Bágyadtan visszadölt a karosszékbe, valami mondhatlan kín szállta meg lelkét, szoritotta össze szivét, ott vergődött a fájdalom karjaiban, elhagyottan, tehetetlenül.</p>
<p n="HU18535922">Ujra eszébe jutott neki Viktor az ő gúnyos mosolyával, ujra eszébe jutott neki, hogy a multkor is milyen nevetséges volt, érezte, hogy ő nem való az Olga fényes szobáiba, ő nem való olyan körbe, a hol az emberek mindig azon törik a fejüket, hogy micsoda a legujabb divat, ki komponál, ki ír, micsoda francia iró párbajozik és micsoda salonba gyülekeznek a nevezetes emberek.</p>
<p n="HU18535923">Ha arra gondolt, hogy most már az a mihaszna Viktor elveszi Olgát, állatias düh vett rajta erőt. Szemei kidüledtek - és gyorsan kezdett fel és alá járkálni a szobában. Elhatározta, ott lesz az esküvőjén, mulatni fog vigan, nem szabad azt senkinek sem észrevenni, hogy őt bántja, neki fáj a szerelem! Furcsa! Gombház, ha leszakad lesz más! Ott lesz, ott fog mulatni azon az esküvőn! Hiszen gyerekségétől kezdve otthon volt ő a kartali kastélyban, Kázmér bácsi az ölében ringatta, - aztán meg hát csak azért is át fog járni Kartalra. Majd megjön annak az ideje, mikor erősebb lesz, annál a vigyorgó mihaszna békánál!</p>
</sample>
<sample><p n="HU185351458">Olga a legközelebbi padra ült és remegő kezekkel bontotta fel a gyüszüvel lepecsételt levél­két, melyben meglehetősen rendetlen irással ez állott:</p>
<p n="HU185351459">„Rejtsen el a világ elől. Apám most még nem tud semmit, de minden pillanatban el­árulhatnak neki, mert tegnapelőtt este meglesett bennünket Penge. Nem tudnám átélni, ha apám megtudná, hogy - -. Elmegyek akárhová, csak itt maradni nem birok. Eskü­szöm, hogy nagyon szeretem, jobban mint az életemet, ne hagyjon el, az istenre kérem. Vigyen el innét, mert apám házában nincs többé maradásom. Miért is jött el tegnapelőtt este! Mit tett velem! Ne hagyjon el engem, mert meghalok.</p>
<p n="HU185351460">Ágnes.”</p>
<p n="HU185351461">Olga kezében remegett a kis levél, amint a kuszált sorokat ujra és ujra elolvasta. Könyek tolultak nagy fekete szemeibe, pedig nem akart sírni. A levélkét elrejté keblébe és gyorsan, mintha kergették volna, a gyepen keresztül, elkerülve a gyermekeket, a kik a hársfák alatt játszottak, kergetőztek, a kastély felé sietett. A terrasse alacsony lépcsőin alig tudott feljutni, nehányszor megbotlott és csak midőn szobájába ért, törtek ki könyei.</p>
<p n="HU185351462">Szemei megveresedtek a sirástól, és még sem enyhitettek fájdalmán. Már nem tudott sírni. Gondolkozni kezdett helyzete fölött. Mit kell tenni? Szakitani Viktorral? Elválni tőle? Nem, arra ő nem képes. Legalább most még nem! De valamit csak kell tenni, mert ez a helyzet kétségbeejtő. Elővette még egyszer Ágnes levelét, és elolvasta ujra. Hátha ő is irna Viktor­nak? Hátha Ágnes levele mellé tenné az övét is? Talán megtérne! Talán megsajnálná? Talán!</p>
<p n="HU185351463">- Szegény leány! - sohajtotta Olga, az iróasztalához ült, elővett egy kis gyüszüt, ujra lepecsételte a levélkét, és oda tette Viktor asztalára.</p>
<p n="HU185351464">Elhatározta, hogy ír Viktornak. Ha egyedül volt, néha azt hitte, hogy van ereje, hogy képes Viktornak szemrehányásokat tenni, hanem mert most nem akarja a szóváltást, majd ir neki. Aztán meg levélben jobban tudja magát kifejezni. Viktor nem szólhat bele, kénytelen őt végig hallgatni, annyira pedig még nincsenek, hogy egyszerüen eldobja levelét!</p>
<p n="HU185351465">Leült és remegő kézzel irni kezdett. Háromszor is ujra kezdte, eltépte és ismét ujra kezdte a levelet, mig végre összehozta. A levél igy hangzott:</p>
<p n="HU185351466">„Édes Viktorom! Már hónapok óta érzem, látom, hogy nem vagy a régi. Közönyöd okát nem akarom kutatni, elég nekem tudnom, hogy már nem vagy az enyém. Nem zugo­lódom, mert érzem, hogy nincsen jogom a zugolódásra. Azt hiszem, megérdemeltem sorsomat. Balgaság volna azt állitanom, hogy nem szeretlek. Igen, én szeretlek; igen, nekem fáj a te közönyöd; igen, te mindenem vagy nekem, és én elvesztettelek téged.</p>
<p n="HU185351467">Megvallom Viktor, hogy szivesen türöm sorsomat. Iparkodni fogok, hogy meggyőzzem magam arról, hogy te szeretsz. Csak egyre kérlek! Ne éreztesd velem közönyödet. El fogok felejteni mindent, nem foglak szerelmemmel üldözni, a mint mondani szoktad, csak légy irgalmas irántam. Látod, olyan kevés ez, a mit én tőled kérek, hogy könnyen megteheted, ha akarod. Ne kinozz, kérlek, és hazudd néha, hogy szeretsz, én a látszattal is megelégszem.</p>
</sample>
<sample><p n="HU185351751">- Gondolod, hogy az a majom is ilyen?</p>
<p n="HU185351752">- Ha nem ilyen, az ő baja. Az inasom beszélte, hogy mikor felült a vasutra, hát nevetett. No? Nem elég?</p>
<p n="HU185351753">- Elég! Miért nem mentél utána?</p>
<p n="HU185351754">- Most tudod, nem is igen foglalkozhattam vele az asszony miatt, mert az asszony ugy látszik megtudott valamit és formálisan üldözni kezd, eszeveszett féltékenységével!</p>
<p n="HU185351755">- Majd megjavulsz te nemsokára! Nem lesz oka a féltékenységre!</p>
<p n="HU185351756">- Olyan a természete! Majd megszokja - ha nem szokja meg az sem baj. Nem sokat törődöm vele. Ki nem állhatom az olyan asszonyt, a melyik utánam fut!</p>
<p n="HU185351757">- Hát te nem futottál utána? - kérdé Iván és ujra ivott.</p>
<p n="HU185351758">- Az más. Nem érted te azt komám, hogy miben van a dolognak az ingere. Ha jól lakott az ember, hát ne kinálja senki! En legalább olyan vagyok.</p>
<p n="HU185351759">- Nagy kutya vagy - még kitanitasz engem is. Igazad van, minek köti magát utánad. De ha olyan szerelmes! Hát ugy-e, megtudta, hogy azzal a majommal mit csináltál?</p>
<p n="HU185351760">- Ugy látszik megtudta, mert ma, mikor az a leány elment, nagyon hizelgett, nyalakodott.</p>
<p n="HU185351761">- Induljunk Viktor. Már sötétedik.</p>
<p n="HU185351762">Iván fölállott és az ajtó felé indult.</p>
<p n="HU185351763">- Ne menjünk még. Nagyon világos van. Régen ösmered már Zsófit?</p>
<p n="HU185351764">- Régen.</p>
<p n="HU185351765">- Hallom, neki is volt valami regénye?</p>
<p n="HU185351766">- Volt.</p>
<p n="HU185351767">Iván ismét levágta magát a pamlagra és bambán bámult maga elé.</p>
<p n="HU185351768">- Nagyon szomoru vagy! Beteg vagy? Holnap rendezlek Rozgonyival, aztán átjössz hozzám és vadászunk. Talán már mehetnénk!</p>
<p n="HU185351769">- Ne siess, ne siess. Elég korán odaérsz. No igyál még!</p>
<p n="HU185351770">- Elég volt!</p>
<p n="HU185351771">- No igyál még! A szép asszonyok egészségére! Mindjárt megyünk, ne türelmetlenkedj. Láttál-e te már farkast?</p>
<p n="HU185351772">- Nem én.</p>
<p n="HU185351773">- Van egynehány itt az erdőben. Pedig oda kell mennünk, ott vár Zsófi a csőszházamban.</p>
<p n="HU185351774">- Az akasztó dülőn? Hát üres a csőszház?</p>
<p n="HU185351775">- Üres. Minden üres. Majd elkisérlek, mert még bajod eshetik. Válassz egy fokost magadnak.</p>
<p n="HU185351776">- Minek?</p>
<p n="HU185351777">- Nem tudja az ember, mi történhetik odáig. Hátha megtámadnak? Válassz egy fokost. Ezt ni, ez a legerősebb. Én majd a gyengébbet veszem, meg a pisztolyt.</p>
<p n="HU185351778">- Hát már megyünk? Te hol leszesz addig?</p>
<p n="HU185351779">- Majd megvárlak. Gyerünk, mert már későn van. Ugy-e jó fokos?</p>
<p n="HU185351780">- Biz’ ez jó! Akkorát lehet vele csapni, hogy no! Nem kellene valami kerülőt tenni?</p>
<p n="HU185351781">- Minek? Hiszen sötét van!</p>
<p n="HU185351782">- Igaz. Csakugyan jó, hogy botokat viszünk, azonban - te - mégis jobb volna talán itt? Tudja az ördög, nem szeretem a sötétséget!</p>
</sample>
<sample><p n="HU185351571">Iván előkurjantotta Marcit és megparancsolta, hivja el azonnal Pillér Gábort. Azalatt, amig Marci odajárt a faluban, Iván leült az eperfa alá és bambán bámult Kartal felé. Nagyon melege volt, kigombolta mellényét, ingét; a Kartal felől jövő hűs szellő üditőleg legyezte forró mellét.</p>
<p n="HU185351572">Kis vártatra megjött Pillér Gábor.</p>
<p n="HU185351573">- No Gábor, ülj ide mellém! Hogyan állasz Zsófival, mi?</p>
<p n="HU185351574">- Beszédes vagyok vele, minek tagadjam! - felelt restelkedve Pillér Gábor.</p>
<p n="HU185351575">- Az egész falu beszéli, hogy járatos vagy hozzá, még akkor is, a mikor más ember aluszik!</p>
<p n="HU185351576">- Nem úgy van a’ tekintetes uram!</p>
<p n="HU185351577">- Hát az ura mit mond hozzá?</p>
<p n="HU185351578">- Bolond a’ tekintetes uram!</p>
<p n="HU185351579">- Tudsz-e annak a fehérlábú macskának parancsolni?</p>
<p n="HU185351580">- Ha muszáj, hát tudok!</p>
<p n="HU185351581">- Parancsold meg neki, a kedvemért, hogy holnap este felé huzza fel azokat a módos kis papucsokat, aztán kösse a fejére azt a piros kendőt, a mivel neked szokott integetni, aztán - úgy mintha várna valakit, őgyelegjen itt az országuton egy darabig, addig, amig becsapom az ablakot, aztán menjen haza dolgára!</p>
<p n="HU185351582">- Minek lesz e’ tekintetes uram?</p>
<p n="HU185351583">- Nem lesz semmi baja, csak azt akarom, hogy itt mutogassa magát. Szóba sem állok vele, ne félj! Tedd meg nekem ezt az utolsó barátságot Gábor!</p>
<p n="HU185351584">- Hát jól van. Nem bánom. Holnap estére ide, az országutra parancsolom Zsófit.</p>
<p n="HU185351585">- Most eredj haza Gábor!</p>
<p n="HU185351586">Iván kezet szoritott Gáborral, a ki egyenesen letért a völgybe, aztán befordult az akáczfasor mellett abba az irányba, a honnan a fehérlábú szelid macska háza fehérlett. Iván még sokáig ott maradt az eperfa alatt.</p>
<p n="HU185351587">Már esteledett. A tyúkok félve kerülgették az eperfát, és hangos szárnycsattogás mellett több­szöri kisérletek után röpködtek rája. A hold is feljött a kartali hegy mögül és teljes rézvörös pofájával bámult ki a sötétes felhők közül. Iván egész éjszaka járt-kelt az udvaron, a kertben és észre sem vette Lukácsot, a ki, mintha árnyéka volna, észrevétlenül bujkálva egyik szögletből a másikba követte minden lépését.</p>
<p n="HU185351588">Már hajnalodott, mikor Ivánt szobájában egy karosszékben meglepte az álom.</p>
<p n="HU185351589">Borongós reggelre virradtak. Az első a mit Lukács megpillantott, a gólya volt a mely dögölve feküdt a fészer előtt. Borzas tollai szépen lelapultak, nyitott szeme, mintha szemrehányólag meredt volna Lukácsra. Az öreg megállott előtte és úgy megrúgta a döglött gólyát, hogy nehány lépésnyire vágódott. Kalap nélkül, lehorgasztott fejjel, veres szemekkel ment a ház felé, és eres kezével kapaszkodva lépkedett fel a lépcsőkön Ivánhoz.</p>
<p n="HU185351590">Amint Lukács belépett, Iván mintha valami gonosz tetten érte volna az öreg, hirtelen felkapta a székről kabátját és ráteritette az asztalra, a melyen szépen egymás mellé rakva feküdt három hatalmas fokos.</p>
</sample>
<sample><p n="HU18535155">- Békesség legyen!</p>
<p n="HU18535156">Olga erőltetett komolysággal toppantott lábacskájával, felkelt, és egy rózsa-tőhöz lépett. Le­szakitott egy halvány veres thea rózsát, és odatüzte Viktor gomblyukába.</p>
<p n="HU18535157">- Igy ni! Adok Viktornak egy rózsát; de ha ezt is elveszted, akkor jaj neked!</p>
<p n="HU18535158">- Igazi gyerekek! - szólt közbe Gábor bácsi Mártához fordulva.</p>
<p n="HU18535159">- Én is mindig azt mondom bácsi, de kinevetnek érte! - válaszolt Márta, miközben Kláriká­jának aranyszőke haját iparkodott a leszoritó fésüvel rendbe hozni; de a fésü eltörött ujjai között és Márta elpirult.</p>
<p n="HU18535160">- Ejnye, de ügyetlen vagyok!</p>
<p n="HU18535161">- Hát én nem kapok rózsát? - kérdezte Iván és Olga mellé állott a rózsatőhöz.</p>
<p n="HU18535162">- Kap maga is. Válasszon egyet.</p>
<p n="HU18535163">- Én nem választok; adja azt, a melyik magának tetszik!</p>
<p n="HU18535164">- Akkor hát itt van ez a sárga. Jó lesz?</p>
<p n="HU18535165">Iván körülnézett, és hirtelen tárcájába rejté a virágot. Jó kedve egyszerre megjött és nevetve futott a gyerekek után, a kik a gyepen szaladgáltak. Felkapta a kis Mariant, himbálta a levegőben, majd ismét leheveredett melléje a gyepre; aztán felugrottak mind a ketten és futkostak pillangók után. Mikor aztán Iván kalapjával leboritott egy pillangót és nagy vigyázva izmos ujjai közé kapta a tarka prédát, akkora lármát, ujjongást vittek véghez, hogy az egész park tele volt vele. Közbe persze volt csókolódzás is, de Marian erősen hadonászott ugy, hogy Iván legtöbbször a levegőbe cuppantott. Hanem azért nagyon jó barátok voltak ők ketten! Mindössze tizennyolc év volt köztük a különbség, csakhogy ez különbség is gyerek éveket tett ki.</p>
<p n="HU18535166">- Iván ur! Oh Iván urnak van poetisch természete! Szereti a gyermekek és a lepkék épen mint én! Egy jó sziv! Egy jó szivre mutat ez! - szólt Raabe, miközben nagy karimáju szalma­kalapját vigyázva maga mellé helyezte a padra.</p>
<p n="HU18535167">A szalmakalapon gombostüvel feltüzve vergődött egy halálfejes lepe, mellette kiterjesztett szárnyakkal egy ritka nagyságu pávaszem, széles szárnyai közepén kerek hamvas kék szem­foltokkal.</p>
<p n="HU18535168">Márta odapillantott a szalmakalapra.</p>
<p n="HU18535169">- Szegény lepkék! Miért kinozza őket doktor ur? Hát maga is gyönyört talál...</p>
<p n="HU18535170">- Én nekem van egy szép gyüjtemény! Ez - a halálfejre mutatott - Acherontia atropos, a templom fal mellett találtam, ez pedig Saturnia pyri. Hó! Ritka szép fajta! Európában a legnagyobb! Igen, a legnagyobb!</p>
<p n="HU18535171">- Hát ez a gyász kalapja mellett?</p>
<p n="HU18535172">- Eine alte Wunde! Régi seb. Heilt nie! Szegény Mathilde!</p>
<p n="HU18535173">- Testvére volt? -</p>
<p n="HU18535174">- Oh nem! Ő volt nekem menyasszony! Táncolt, ivott hideg vizet, beleesett phtyzisbe és - vége. Alte Trauer!</p>
<p n="HU18535175">Raabe sohajtott, miközben kövér ujjával a pávaszem szárnyát próbálta emelgetni, vajon él-e még. A pillangó már nem élt.</p>
</sample></samples>