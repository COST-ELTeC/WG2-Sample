<?xml version="1.0" encoding="UTF-8"?>
<samples n="HU16153">
<sample><p n="HU16153895">- Még mindig nem értem, barátom...</p>
<p n="HU16153896">- Nyujtsa a kezét és bocsásson meg azért, a mit titokban gondoltam önről.</p>
<p n="HU16153897">- Mennyi fölösleges szó! Mondja meg, hogy mit gondolt. Ezek a mi találkozásaink elég romantikus szinezetüek arra, hogy egy kis őszintébb tónust is elbirjanak. Beszéljen egészen őszintén nem fogok megharagudni.</p>
<p n="HU16153898">Lőrincz megvonta a vállát. Érezte, hogy kivörösödik, s az ajaka reszket, de kimondotta. Gyorsan, gondolkozás nélkül, egy olyan embernek a heveskedésével, a ki biztosan tudja, hogy ezután a pár szó után semmi sem következik.</p>
<p n="HU16153899">- Azt gondoltam önről, hogy már nem gyermek többé, pedig ön még mindig gyermek, a ki másoktól függ. Meg van elégedve velem?</p>
<p n="HU16153900">- Meg vagyok elégedve, felelte elpirulva a hölgy, - de mi ön?</p>
<p n="HU16153901">- Semmi! Egy falusi paraszt, a ki szereti önt. Majd elmulik az is... Ön neje lesz egy előkelő gavallérnak, a ki ápolásra és gyöngéd figyelemre szorul, s csak akkor fog talán visszaemlé­kezni reám, ha előkelő férje nyafogásaival és mulatságos, fiatalkori epizódjaival fogja szóra­koz­tatni. Önöknek, kisasszony, az ön osztályában ez a sorsuk. Innen van az is, - fejezte be durván az ifju, - hogy az önök illatos szalónjaiban csak akkor van szerelem, ha a férj elutazik. Most pedig kérem, kergessen el!</p>
<p n="HU16153902">- De barátom! Hiszen ez, a mit ön mond, mind benne van Ferreol-ban. Nem emlékszik reá? Ön utánoz!...</p>
<p n="HU16153903">Lőrincz megdöbbenve, egészen fehéren kapta föl erre a metsző hangra a fejét. Megzavarodva, majdnem ijedten bámult a hölgyre, a ki sugárzó szemmel, diadalmasan tekintett reá.</p>
<p n="HU16153904">- Bocsánat... mormogta tétovázva, félszeg mozdulattal, s önkénytelenül hátrált, - utoljára láttam...</p>
<p n="HU16153905">- Hová gondol barátom! vágott szavába nevetve a leány, csak nem neheztel reám, a miért védem magam?</p>
<p n="HU16153906">- Isten önnel... hebegte lesujtva az ifju.</p>
<p n="HU16153907">- Kérem, maradjon! Nem akarom, hogy haraggal váljunk el. Ön nagyon heves dolgokat mondott nekem, ne csodálja tehát, ha én is többet találok kimondani egy piczinyke szóval, mint a mennyit az ön érzékenysége elszivel. Nincs ebben semmi különös, csak természetes. Az lett volna feltünő, ha szelid szonátával feleltem volna arra a szenvedélyes rapszódiára, a melylyel ön megtisztelt engem. Maradjon!... Magyarázatot is adok, ha kivánja. Ok nélkül nem történik semmi.</p>
<p n="HU16153908">- Köszönöm...</p>
<p n="HU16153909">- Ej! ez szinpadias... »Köszönöm, asszonyom, megyek«. »Maradjon, uram, kérem, könyör­gök, - ön kétségbeejt.« Ne haladjunk ezen az elcsépelt nyomon, ugyis elég sok üres szalmát csépeltünk ma... Eredetiséget barátom, egy kis eredetiséget! Megvallom, erősebbnek hittem, mint a milyen. Ne igyekezzék bebizonyitani, hogy ön még mindig gyermek, a ki másoktól függ.... Atyjáról van szó. Atyja fenyegetett engem.</p>
</sample>
<sample><p n="HU16153630">- Téged.</p>
<p n="HU16153631">- Tudnom kellene, hogy mi az, a mivel fenyegetett.</p>
<p n="HU16153632">- És meg is sértett - folytatta türelmetlenül Illésházi. Nem tartja lehetetlennek, hogy fia szerel­mét elfogadod. Punktum; remélem ez elég?</p>
<p n="HU16153633">A leány tagadólag intett.</p>
<p n="HU16153634">- Nem elég; ez még semmi sértés, atyám. Ez csak föltevés, a melyhez mindenkinek joga van. Különös volna, ha egy-egy ilyen föltevésnek mindenki ennyi kellemetlen fontosságot tulaj­do­nitana, mint te.</p>
<p n="HU16153635">Illésházi felállt, s szárazon erőszakolt nyugalommal mondta:</p>
<p n="HU16153636">- Nem azért vagyok itt, hogy szofizmákat halljak. Kettőnk között ilyesminek nincsen helye. További megjegyzéseidet elengedem és arra kérlek, hogy mától kezdve szakits meg azzal a képzelődő bolonddal minden összeköttetést. Remélem, hogy ennyi egyelőre elég.</p>
<p n="HU16153637">A leány mélyen elvörösödött. Felelni akart valamit. A nemes ur megelőzte:</p>
<p n="HU16153638">- Megtiltom Blanka hogy kiséretem nélkül ezután sétálni menj. Magam foglak elkisérni.</p>
<p n="HU16153639">- Nem szükséges, atyám!</p>
<p n="HU16153640">Illésházi meglepetve fordult vissza.</p>
<p n="HU16153641">- Blanka...</p>
<p n="HU16153642">- Miért alázol meg - suttogta könybe lábbadt tekintettel a leány, s ugy nézett kipirulva, reszketve, daczosan az apja szeme közé.</p>
<p n="HU16153643">Illésházit fölingerelte ez a tekintet. Egy percz alatt kitört belőle az elfojtott düh, s az, a mit mondott, ugy süvöltött végig a termen, mint egy metsző, goromba szitok.</p>
<p n="HU16153644">- Azért féltelek, mert ostobák vagytok! Engedelmességet követelek!</p>
<p n="HU16153645">- Nem...</p>
<p n="HU16153646">- Parancsolom!</p>
<p n="HU16153647">A nemes ur parancsol, de kinek?</p>
<p n="HU16153648">Leánya gyorsan elhagyta a termet és kisietett. Illésházi egyedül maradt. Mindez sebesebb és csattanósabb éllel folyt le, mint egy villámcsapás, a melyre senki sincs elkészülve.</p>
<p n="HU16153649">Parancsolt, s leánya azt felelte reá, hogy: nem. Megtagadta az engedelmességet. Illésházinak minden vére a fejébe szökött...</p>
<p n="HU16153650">Tehát nemcsak ő találja haszontalannak az életét, nemcsak ő szégyenli lényét és van perben a tulajdon erkölcsi megsemmisülésével, hanem lázad a leánya is. A gyermek - apja ellen.</p>
<p n="HU16153651">A dacznak, a szerelemnek, a nőnek lázongása az apai hatalom és a konvenczió ellen.</p>
<p n="HU16153652">Illésházi felkapta az utjába eső széket és ugy vágta oda a sarokba, hogy darabokra szakadt. Mértéktelen düh fullasztotta. Reszketett, pirult, - izmai dagadtak, feje lángolt. Tiz percz előtt szemben állott Bathóval, - miért nem ragadta torkon azt az embert? Meg kellett volna neki parancsolni, hogy vigye a fiát innen, különben összetöri vele együtt. De nem azt tette, hanem engedett. Ő hajolt meg egy idegen akarat előtt. Szégyen...</p>
<p n="HU16153653">S a hogy járt-kelt lobogó fejjel a teremben, egyszer csak beleakadt forró tekintete a családi czimer pajzsába, a mely ragyogott e pillanatban a fényben. A czimer-pajzs mellett egy családi kép; szép, tiszta arczu ifju ember, valaha reménysége az Illésháziaknak, később gyalázata. Hazaáruló a Rákóczy-forradalom idején, - bitón veszett...</p>
</sample>
<sample><p n="HU16153815">A jó Madame egyelőre csak azt határozta el, hogy mindenesetre figyelni fog; nagyon fog figyelni, - lássa...</p>
<p n="HU16153816">Másnap reggel Blanka már hét órakor lement a kertbe. A Madame ilyenkor még Bewelakwa ur természetrajzi studiumairól álmodozott. Ah! hátha mégis csak ráállt volna a kisérletre...</p>
<p n="HU16153817">A leány könnyű, szürke ruhában, nyári kalapban, napernyővel sétált végig a főuton, a hol egy öreg kertész üdvözölte levett föveggel, szivélyes, mosolygó szemmel. Az ur sohasem dicséri meg ügyességét, az urnő mindig. Illésházi Blanka minden reggel szóba állott az öreggel, s megdicsérte furcsa izlését, a mely a virágos gruppok és guirlande-ok kacskaringós elrende­zésében nyilatkozott.</p>
<p n="HU16153818">- Kezeit csókolom, nagyságos kisasszony!</p>
<p n="HU16153819">- Jó reggelt, Ferencz!</p>
<p n="HU16153820">Az öreg várta a folytatást, ez azonban legnagyobb bámulatára nem következett be. A leány ba­rátságosan intett, de tovább ment. Máskor mindig megállt nehány perczre. Ma nem. Az öreg hümögetve csodálkozott. Bizonyosan rossz kedve vagyon, dunnyogta magában kedvet­lenül, azért hagy itten ma kegyes megszólitás nélkül.</p>
<p n="HU16153821">A leány egyenesen a tölgyek alá tartott.</p>
<p n="HU16153822">A parknak ez a része kevés figyelemben részesült.</p>
<p n="HU16153823">Nem voltak gondosan porondozott utak, mint a kastély körül, a fák tetszés szerint terjeszked­hettek, s mindenféle gazdag növényzet kuszálódott össze. Törpe lankák, széles levelű, buggyos növények, karcsú páfrányok állottak utban, - senki sem gondolt velük. Nőhettek, fonódhattak összevissza, a mit a természet buja ereje széthajtotta őket.</p>
<p n="HU16153824">Ennek a gazdag, duzzadó növényzetnek közepén állt az ódon, zöld salus pavillon, kopottan, elhagyva, mint egy sereg szines tollu madár között egy fakó bagoly. Minden szürke rajta és régi.</p>
<p n="HU16153825">Hatvan esztendő nehezedett reá, csoda, hogy már régen össze nem roskadt. A szú őrölt benne csendesen, a szél meg-megtépte idomtalan magas fedelét, mely hegyes süveg formában nyult fel a lombozat közé, - kárpótlásul azonban egy egész bokorsátor támaszkodott hozzá, a mely­nek sűrűségében madár csippent fészkén, s a fülemile szerelmes trillázása csengett igy regge­lenkint és alkonyat felé, ha elcsitult a szarkák veszekedése és a pintyek süvöltő hangversenye.</p>
<p n="HU16153826">A leány kinyitotta a koppadt ajtót és belépett.</p>
<p n="HU16153827">Letette napernyőjét az asztalra (ugyanarra az asztalra, a melyen negyven évvel ezelőtt az ősz Illésházi István öblös dohánytartója állott), s kinyitotta a baloldali ablakon a salut (ugyanazt, a melyen az ősz Illésházi az agarait ugratta ki, ha sunyi hizelgéseikkel terhére voltak).</p>
<p n="HU16153828">A pavillon belsejében két széles bőrdiván volt még az asztalon kivül. Azután egy Mária-kép a falon és egy csomó mindenféle ujságból kivágott kép tarka rendetlenségben, összevissza.</p>
<p n="HU16153829">A leány nem ezeket a képeket nézte.</p>
<p n="HU16153830">Visszaidézte atyja szavait, s szűzies ingerültséggel gondolt reá, hogy atyja mindenféle homá­lyos dolognak adott kifejezést. A mit világosan megértett belőle, az kevés, de éppen elég arra, hogy az ellenkezőt igyekezzék bebizonyitani.</p>
</sample>
<sample><p n="HU1615322">- Méltóságod helyzetében...</p>
<p n="HU1615323">- No ja, hiszen ha Illésházi fiatal ember volna, olyan például, mint ön, - hát akkor könnyü lenne. Rokonom azonban már circa negyven éves, tehát nehéz egy kissé... a tanács... Ca! ön ért engem, lieber Szellő. De mégis! Tegyük fel például, hogy én kérem az ön tanácsát. Mondjuk, hogy én vagyok ama hölgy aranyos hálójában, s azért ülök itt e pillanatban önnel szemben, hogy e viszony megbontása dolgában tanácsát kérjem. Nyilatkozzék barátom, nyilatkozzék! Mit volnék teendő az ön tanácsa szerint?</p>
<p n="HU1615324">- Nehéz dolog ez, báró ur...</p>
<p n="HU1615325">- Tudom, kedvesem, ha könnyü volna, akkor magam is ellabdáznék vele. Nos? Mit tenne ön?</p>
<p n="HU1615326">- Előbb meggondolnám a dolgot.</p>
<p n="HU1615327">- Megtörtént! Tovább!</p>
<p n="HU1615328">- Azután döntenék.</p>
<p n="HU1615329">- Mit?</p>
<p n="HU1615330">- Válóper utján...</p>
<p n="HU1615331">- Aj, nem, nem! Válóper, barátom... Hová gondol? Nem érti, - nem házasságról van szó -</p>
<p n="HU1615332">- Tudom, báró ur! felelte gyorsan a titkár. Szinte megbántva érezve magát. Annyira kopott és régi formája van már, hogy minden divatos, modern erkölcsre képtelennek látszik?</p>
<p n="HU1615333">- No hát, no hát! Ha tudja, hát akkor ne konfundáljuk - wenn ich bitten darf - a dolgot. Spuller Ilka egy szép hölgy, egy joujou, egy eleven drágaság, de nem hitves, tudja, hanem... izé. - Hát az hát - sapperlot - ön ért engem, azt hiszem... ha nem is nevezem meg a nevén... Kérem, beszéljen ön!</p>
<p n="HU1615334">- Méltóságos uram!</p>
<p n="HU1615335">- Ezt már hallottam. Semmi bevezetés!</p>
<p n="HU1615336">- Ha méltóságod parancsolja, ám legyen, - mondotta mély lélegzettel a titkár, s egy kis pir röppent az arczára arra a a büszke gondolatra, hogy ezuttal ime ismét szükség van tehetsé­gei­re, még pedig egy kényes, nagyon kényes családi ügyben, - van szerencsém tehát kijelenteni, hogy én ebben az esetben nem folyamodnék a banális társadalmi formákhoz, a melyek egy szerelmi viszonynak fokozatos elhidegités utján való megbontását rendelik el, hanem a nagy Machiavellit követném, a kinek tanitása szerint minden szeg a fején találandó el és minden veszélyes mélység - keresztülugrandó.</p>
<p n="HU1615337">- Nagyon kedves! De hátha ugrás közben belepottyan?</p>
<p n="HU1615338">A titkár ur nem jött zavarba. Ugy felelt, mint egy hadvezér:</p>
<p n="HU1615339">- Nem tesz semmit, méltóságos uram, - kimásznék.</p>
<p n="HU1615340">- Persze, persze... De hátha ama hölgy is, ön után ugrana?</p>
<p n="HU1615341">- Bocsánat, ez ki vagyon zárva. A nők, - mondotta emeltebb hangon, felvont szemöldökkel a költő s izgatottan simogatta a térdét, - egy férfiért csak egyszer ugranak bele a mélységbe, s akkor is ők ugranak elől. A melyik férfi aztán kimászni igyekszik ebből a mélységből, az »gyáva« jelzőt kap és ugy kiesik a grácziából, mintha soha se élvezte volna az isteni sónak izét.</p>
</sample>
<sample><p n="HU16153904">- Bocsánat... mormogta tétovázva, félszeg mozdulattal, s önkénytelenül hátrált, - utoljára láttam...</p>
<p n="HU16153905">- Hová gondol barátom! vágott szavába nevetve a leány, csak nem neheztel reám, a miért védem magam?</p>
<p n="HU16153906">- Isten önnel... hebegte lesujtva az ifju.</p>
<p n="HU16153907">- Kérem, maradjon! Nem akarom, hogy haraggal váljunk el. Ön nagyon heves dolgokat mondott nekem, ne csodálja tehát, ha én is többet találok kimondani egy piczinyke szóval, mint a mennyit az ön érzékenysége elszivel. Nincs ebben semmi különös, csak természetes. Az lett volna feltünő, ha szelid szonátával feleltem volna arra a szenvedélyes rapszódiára, a melylyel ön megtisztelt engem. Maradjon!... Magyarázatot is adok, ha kivánja. Ok nélkül nem történik semmi.</p>
<p n="HU16153908">- Köszönöm...</p>
<p n="HU16153909">- Ej! ez szinpadias... »Köszönöm, asszonyom, megyek«. »Maradjon, uram, kérem, könyör­gök, - ön kétségbeejt.« Ne haladjunk ezen az elcsépelt nyomon, ugyis elég sok üres szalmát csépeltünk ma... Eredetiséget barátom, egy kis eredetiséget! Megvallom, erősebbnek hittem, mint a milyen. Ne igyekezzék bebizonyitani, hogy ön még mindig gyermek, a ki másoktól függ.... Atyjáról van szó. Atyja fenyegetett engem.</p>
<p n="HU16153910">Lőrincz hevesen felkiáltott:</p>
<p n="HU16153911">- Nem igaz! Nem igaz... tette utána remegő szájjal. Ne higyje, nem ugy volt...</p>
<p n="HU16153912">A leány futólag elpirult, de mindig mosolygott.</p>
<p n="HU16153913">- Atyja fenyegetett engem, - ismételte még áthatóbban, - nem tudom idézni, hogy mit mon­dott, mert ezt elhallgatták előttem. Atyám megjegyzéseiből azonban azt vettem ki, hogy nekem félnem kell öntől, igen, igen... Atyja kijelentette, hogy ön alkalomszerüleg lovagiatlanságra is vetemedik.</p>
<p n="HU16153914">- Hazudott, hazudott!... kiáltotta Lőrincz. Ön elhitte....</p>
<p n="HU16153915">Illésházi Blanka könybe lábadt meleg tekintettel nyujtotta kezét az ifjunak, s megrázta tiltakozva a fejét.</p>
<p n="HU16153916">- Nem hittem! Eljöttem ma is és el fogok jönni mindennap. Nem tehetek róla...</p>
<p n="HU16153917">- Blanka! Oh... istenem... Mondja, mondja -</p>
<p n="HU16153918">- Szeretem önt... lehellte majdnem szomoruan a leány. Karjai lehanyatlottak, hosszu, sötét pilláin egy csepp viz. S mindez gyorsan, minden átmenet nélkül, egy pillanat alatt, mint a villám. Megszédit és elzsibbaszt, mint a félelem, pedig ennek a villámnak gyönyör a neve. Lőrincz, nem érezed?</p>
<p n="HU16153919">De igen.</p>
<p n="HU16153920">Az ifju ajkaihoz emelte a hölgy kezét és megcsókolta némán, meghatottan. Egy percz az örökkévalóságból... Tiszta és fehér, mint az áhitat a vallásban és az első szerelem a szivben. Azután elfordult a leány és azt kérdezte halkan:</p>
<p n="HU16153921">- Eljön holnap?</p>
<p n="HU16153922">- Eljövök, - felelte elfogódva Lőrincz. És nem merte mégegyszer kezébe venni a leány kezét. Egész teste égett. Láz az ajakán és szikra az ujjhegyeiben. Mennie kell.</p>
<p n="HU16153923">- Isten önnel, Blanka!</p>
<p n="HU16153924">- Isten önnel, - intett a leány.</p>
<p n="HU16153925">Vissza se fordult. Megvárta, a mig egyedül marad.</p>
</sample></samples>