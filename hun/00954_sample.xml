<?xml version="1.0" encoding="UTF-8"?>
<samples n="HU00954">
<sample><p n="HU00954335">- De aztán megtartsa ám az ígéretét a tekintetes úr, mert ha még egyszer legyeskedik, hát megrúgom.</p>
<p n="HU00954336">Biz az, mi tűrés, tagadás, megint legyeskedett egy idő múltán. Ancsura megint el akart menni, de Gregorics Pál megint kiengesztelte egy aranycsatos kalárissal, piros korállokból, aminőt a Radvánszky baroneszek viselnek a templomban, mely olyan szépen fogja magát kivenni izmos, fehér nyaka körül.</p>
<p n="HU00954337">Olyan gyönyörű volt a kláris, hogy Ancsura ki se kötötte többé az incselkedések beszüntetését. Elég gazdag az úr, mit takarékoskodjék ő neki?</p>
<p n="HU00954338">Sőt még aznap délben, mikor a klárist megkapta, azt a diplomatikus kérdést intézte az öreg szatócsnéhoz, özvegy Botár Károlynéhoz, aki egy kis boltot bérelt a Gregorics-házban:</p>
<p n="HU00954339">- Ugyan nemzetes asszonyka, fáj-e nagyon az ember füle, ha kifúrják?</p>
<p n="HU00954340">A szatócsné nevetett.</p>
<p n="HU00954341">- Ó, te bolondos galagonya, csak tán nem akarsz fülbevalót viselni? Ej, Ancsa, Ancsa! Te rosszban töröd a fejedet, Ancsa!</p>
<p n="HU00954342">Ancsa megneheztelt, és nagymérgesen csapta be az ajtót, hogy egy negyedóráig rezgett, csilingelt a csengettyű.</p>
<p n="HU00954343">Hát persze, hogy fülbevalót akart. Miért is ne akart volna? Az ő fülét is csak az az Úristen teremtette, amelyik a selyemszoknyás fehérnépekét. És napközben azt is megtudta, hogy a fülkifúrás egy bolhacsípésnél aligha fáj jobban.</p>
<p n="HU00954344">Igenis, fülbevalót akart, és most már ő volt rajta, ő türelmetlenkedett, hogy Gregorics Pál minél előbb okvetetlenkedjék. Hiszen lehet az ilyet siettetni. Minden Éva leánya kitalálja a módját. Csinosan, takarosan öltözködött, lángszínű selyempántlikát font a kenderszöszke varkocsába, felhúzta a patyolat ingvállat, olyan finomat, mint a légyvesztő papiros, eldobta a kapcsos pruszlikot, amely az idomokat összehúzza, eltakarja, hanem úgy pőrén járt-kelt, férfiszemeknek veszélyesen, hogy azok még a mell pihegését is megláthassák.</p>
<p n="HU00954345">Gregorics elég furfangos és ravasz lehetett kémnek az egész orosz és osztrák ármádiával szemben, de egy leány, ha csak együgyű detvai leány is, még százszor ravaszabb Gregoricsnál. A jövő vasárnap már arany fülbevalókkal jelent meg a templomban, ahol a legények és leányok, akik »granatéros«-nak nevezték egymás közt, nyomban összesúgtak nevetgélve.</p>
<p n="HU00954346">- Hm, a granatéros megbotlott valakibe.</p>
<p n="HU00954347">S valóban néhány hét múlva már az egész város pletykázta a szörnyű eseményt, hogy Gregorics Pálnak viszonya van vele. »No lám, a vén kecske házi sót nyal.« Apró, pikáns szcénákat tudtak elbeszélni, amikben sok burleszk-komikum volt. A Gregorics Pál testvérei kiszínezve kürtölték a városban.</p>
<p n="HU00954348">- Egy Gregorics és egy szolgáló! Szörnyűség! Ilyesmi tán nem is történt soha a világon!</p>
<p n="HU00954349">Az idegenek vállat vontak (Ej, dehogy nem történt!) és csitítgatták a rokonokat:</p>
<p n="HU00954350">- Semmi az. Szinte természetes. Hiszen sohase volt egy korrekt dolga se Gregorics Pálnak. De néktek így jobb is, legalább nem házasodik meg, és a nagy vagyon rátok marad.</p>
</sample>
<sample><p n="HU00954820">Gyuri a fejét rázta, szép, férfias oválfeje volt, lelkes, borongós fekete szemekkel.</p>
<p n="HU00954821">- Nem igaz. A pénz hozza az asszonyt!</p>
<p n="HU00954822">Ah, milyen asszonyt akarhat ez! Valami nagyralátó terveket véltek lappangani benne.</p>
<p n="HU00954823">- Mennykő nagy stréber a Wibra Gyuri. Sokat akar, valami nagyot akar.</p>
<p n="HU00954824">Nem kellenek neki ezek a szerény polgári leánykák! Talán egy Mednyánszky vagy egy Rad­vánszky baronesz kóvályog fejében. Egyszóval nagy stréber, olyan, mint a vadszőlő, magasra kúszik először és csak aztán kezd virágozni. Pedig ha most nősülne is, emelkedhetnék. Lám, a futópaszuly együtt kúszik a virágaival…</p>
<p n="HU00954825">Mind bolond beszéd ez. Nem volt Wibra Gyurinak más baja, ami az ő pályafutásának egyenle­tességét, egyéniségének összhangját zavarta, csak az a szerencsétlen legenda az örökségéről. Nem háborgatta leányarc, sem nagyravágyás, csak az a legenda.</p>
<p n="HU00954826">Mert legenda volt az másoknak, de őneki majdnem valóság, mely fénylik előtte, mint a lidérc­fény: nem bírja sem elhagyni, sem elérni. Fut, fut utána a köznapi vágányból kiterelve, fut izgatottan, szakadatlanul, eléje botlik mindenünnen, üldözi ébren, álmában, egy hang kiált ki a falakból, az utcakövekből: »Hiszen te milliomos vagy.« Mikor a nyomorult öt- és tízforintos kereseteket írja, egyszerre csak rávigyorognak a kacskaringós betűk: »Csapd le a tollat, Wibra Gyurit, van teneked elég kincsed, Isten tudja, mennyi kincsed. Hagyott az apád, mert a te apád volt, neked gyűjtötte, a te jogos örökséged. Nagy úr vagy te, Gyuri, és nem egy szegény kezdő prókátor! Dobd a pokolba azokat az aktákat és láss a kincseid után. Hogy hol keresd? Persze, hogy hol? Hiszen éppen ez az, amiben meg lehet bolondulni. Meglehet, rajta ülsz, mikor fáradtan leheveredel valahova, meglehet, éppen melegszenek a tenyeredtől, mikor a kezedet megtámasztod valamiben, és az sincs kizárva, hogy sohasem találod meg. Pedig milyen úr tudnál lenni! Mennyit tehetnél azzal a pénzzel. Négy lovon járhatnál, pezsgőt innál, inasokat tartanál. Más világ, más élet nyílnék meg számodra. Címeres ajtóknak ezüstkulcsa megcsikor­dulna a lépteid neszére. És hogy ez így legyen, csak egy kis eltalálás dolga. Az elmének egy szerencsés villanatja kell hozzá… De minthogy ez nincs, csak írd tovább, barátom, a kereseteket, és egzekváld nemes nyugalommal a szegény tót alpereseket.«</p>
<p n="HU00954827">Valóságos szerencsétlenség volt őrá nézve az eltűnt vagyon tudata. Maga is érezte ezt, és sokszor óhajtotta, hogy bárcsak sohase hallott volna felőle. Sokért nem adná, ha egy olyan részlet találna kibukkanni a homályból, mely kétségessé, sőt valószínűtlenné tenné az örökség létezését. Bárcsak előállna egyszer egy ember, és így szólna:</p>
<p n="HU00954828">»Láttam az öreg Gregoricsot Monakóban, roppant összegeket vesztett!«</p>
<p n="HU00954829">De nem, csupa olyan részletek vágódtak ki, melyek még jobban bizonyítják az elrejtett vagyont, s olyan emberek bukkantak ki, akik megbiztatták a fiatal ügyvédet:</p>
</sample>
<sample><p n="HU009541309">- Halljuk! Miről!</p>
<p n="HU009541310">- A kutyák öngyilkosságáról.</p>
<p n="HU009541311">Ah, ez nevezetes kérdés. Általános figyelem támad, még a papnak is abba kell hagyni a csevegéseit. Pszt, pszt! Halljuk a kutyák öngyilkosságát!</p>
<p n="HU009541312">Egy idő óta ugyanis a környéken nagy szenzációt kezd okozni, hogy a Klempa kántor méhesében reggelenkint egy-egy holt kutyát találnak, amelyik fegyverrel öngyilkosságot követ el: nem főbe, de hátgerincen lövi magát.</p>
<p n="HU009541313">- A gyilkos én vagyok! - beszéli Klempa. - Úgy szoktam eljárni, hogy a megtöltött puska csövét bedugom az üres méhköpű felső részén annak a belsejébe; a künn maradt s felhúzott ravaszra madzagot kötök, azzal megkerülöm a puska fogantyúját, s áthúzván a madzagot a billentyű alatt, hasonlóképpen bevezetem a kas belsejébe, egy darab húst kötve a madzag legvégére. A kutya odajön, megszagolja a húst, bedugja érte a fejét a köpű belsejébe, természe­tesen húzgálni kezdi fogaival a húst, mire dörren a puska, bumm, s bekövetkezik a haláleset.</p>
<p n="HU009541314">Homéri kacaj fogadja a furfangos kutyahalált, miből Mravucsán vonja le a morált legelőbb.</p>
<p n="HU009541315">- Az öngyilkosságok kétségen kívül sokfélék, de a legborzasztóbb lehet a szomjúság által előidézett öngyilkosság. Igyunk, uraim!</p>
<p n="HU009541316">A poharak összekoccannak, a vidám csengésbe egy hang vegyül:</p>
<p n="HU009541317">- Ej, Wladin, Wladin!</p>
<p n="HU009541318">Ez a Szliminszkyné hangja, ki nem jó néven veszi, hogy Wladin is a poharához nyúlt. Tőle viszont nem jó néven veszi Mokry, a stuccer jegyzősegéd, hogy dacára az érdekfeszítő témának, mellyel mulattatta, figyelmével örökké férjén csüng.</p>
<p n="HU009541319">- Megárt az az erős szivar, Wladin! Tedd le már! Néhány szippantás is elég lehetett… Hát még miért járt Besztercén, kedves Mokry?</p>
<p n="HU009541320">- Sok apró-cseprő dolgom volt, s tetejébe még ezt a ruhát is hazahoztam a »kecskétül«, ami most rajtam van.</p>
<p n="HU009541321">Csodálattal vegyes gyönyörködéssel nézett végig sötétkék új ruháján, ki tudja, már hányadszor ma este.</p>
<p n="HU009541322">- Csinos ruha. Hogy vette?</p>
<p n="HU009541323">- Mérték után csináltattam a Kléner szabónál, tulajdon testemre szabták…</p>
<p n="HU009541324">- Hogy volt?</p>
<p n="HU009541325">- Gácsi posztó ám ez, olyan erős, hogy a víz se hat rajta át, nappal kellene ezt megnézni.</p>
<p n="HU009541326">- Az ám, de vajon sokba került-e? - felelgette a lengyel menyecske szórakozottan.</p>
<p n="HU009541327">- Láttam az érintetlen posztóvéget, rajt volt még a sárga kezdődése is, ott voltam, mikor szabták. Valami különös játéka van a napsugarak mellett.</p>
<p n="HU009541328">- Jó, jó, de az árát kérdezem.</p>
<p n="HU009541329">Azonban nehéz volt Mokryt a maga vágányából kizökkenteni, mikor az ő új ruhájáról beszélhetett.</p>
<p n="HU009541330">- A Klénernek van egy szabásza, valami Kupek nevű. Azelőtt Bécsben szabott valamely udvari szabónál. Ez a Kupek így szólt hozzám: »Ne sajnálja a pénzt, Mokry úr, mert ez olyan szövet, hogy a bőr is elbújhat előle.« Tapintsa meg csak, erdészné asszony!</p>
</sample>
<sample><p n="HU00954370">A másik körülmény még jobban facsarította el a különc szívét. A kis Gyuri megbetegedett egy ízben, elkékült, görcsei voltak, a hideg rázta, azt hitték, meghal. Gregorics félredobott minden álszemérmet, odaborult a gyermek ágyacskájára, zokogva csókolta arcát, szemeit, a hidegülő kezét s először szólította a szíve hangján:</p>
<p n="HU00954371">- Mi bajod van? Mid fáj, édes fiam?</p>
<p n="HU00954372">- Nem tudom, bácsika - nyöszörögte a gyermek.</p>
<p n="HU00954373">Valami csudálatos volt e percben égnek meredt gyér vörös hajával az öreg Gregorics, látta a gyermek kínját, halálos szenvedését, és az ő vézna teste is érezte a kínokat, tagjai rángatózni kezdtek; szíve összetört, és a titka kiesett belőle.</p>
<p n="HU00954374">Megragadta a doktor kezét:</p>
<p n="HU00954375">- Az én fiam ő. Hallja-e, az én fiam. Egy szakajtó aranyat adok, ha megmenti.</p>
<p n="HU00954376">Az orvos meg is mentette, meg is kapta a szakajtó aranyat, amint azt Gregorics a veszély percében megígérte. Igaz, hogy a szakajtót nem a doktor választotta, hanem Gregorics fonatta külön a zólyomi tótokkal.</p>
<p n="HU00954377">A fiút meggyógyította a doktor, de Gregoricsot beteggé tette. Gregorics lelkébe nagy gyanút öntött, mert a fiú betegségénél mérgezési tüneteket állapított meg.</p>
<p n="HU00954378">No iszen, éppen ez kellett Gregoricsnak, hogy örökké töprengjen, tépelődjék. Hogyan történhetett ez? Nem ettél, szívecském, valami ártalmas gombát?</p>
<p n="HU00954379">Gyuri a fejét rázta.</p>
<p n="HU00954380">- Nem ettem, apabácsika. (Ez volt az új cím. Az »apát« fölvette, de a régi »bácsikát« el nem hagyta.)</p>
<p n="HU00954381">Hát akkor mit ehetett? Az anyja is váltig találgatta. Talán ez, talán az? - Meglehet, az ecet volt megromolva az ételben. (Mit is főztünk csak azon a napon?) De az se lehetetlen, hogy a rézedény volt tisztátlan. Gregorics keserűen rázta a fejét.</p>
<p n="HU00954382">- Ne beszélj bolondokat, Ancsura!</p>
<p n="HU00954383">Gregorics mást gondolt, nem közölte a gyanúját, de ott volt a legtitkosabb gondolatai közt, furkálta, emésztette, álmát, étvágyát rontotta. Gregorics testvéreire gondolt. Azoknak a keze ez. Az örökségért kinyújtott kéz ez.</p>
<p n="HU00954384">Most már örökre vége volt a terveinek: adoptálni a fiút, megadni neki a nevet és a vagyont.</p>
<p n="HU00954385">- Nem, nem. Az életébe kerülhetne, megölnék, ha az útjukba állítanám. Tehát nem állítom az útjukba.</p>
<p n="HU00954386">Reszketett a gyerekért, de nem merte szeretni többé.</p>
<p n="HU00954387">Megállapított egy új rendszert. A védelem taktikáját. És ez kegyetlen és bolond taktika volt. Ráparancsolt a fölébredt fiúra, hogy szólítsa őt ezentúl tekintetes úrnak, és ne szeresse többé.</p>
<p n="HU00954388">- Az csak afféle tréfa volt - mondá -, hogy apádra játszottam magamat. Megértetted-e?</p>
<p n="HU00954389">A fiúcska szemeiből kibuggyantak erre a szóra a könnyek.</p>
<p n="HU00954390">Az öreg Gregorics reszketett, lehajolt, lecsókolta a könnyeit és a hangja véghetetlenül szomorú volt.</p>
</sample>
<sample><p n="HU009541773">- Amiről ön nem tud, és amivel engem boldoggá tenne.</p>
<p n="HU009541774">A pap mohón odanyújtotta mind a két kezét.</p>
<p n="HU009541775">- Bármi legyen is a világon, ím, az öné.</p>
<p n="HU009541776">Egy fél perc se kellett, ott voltak fenn a körtefánál.</p>
<p n="HU009541777">- Amott áll ni, a kocsim!</p>
<p n="HU009541778">A pap odanézett, egy piros napernyő szúrta meg a szemét legelőbb, alatta egy kis fekete szalma­kalap, fehér margaréta-virágokkal és még lejjebb egy tündöklő arc. Minden olyan ismerős volt előtte, az ernyő, a kalap, a margarétavirágok és az arc.</p>
<p n="HU009541779">Összerázkódott, mintha álmot látna, azután felkiáltott, az ügyvéd karját megragadva:</p>
<p n="HU009541780">- Istenem, az én Veronkám!</p>
<p n="HU009541781">Az ügyvéd szelíden mosolygott, meghajtotta fejét a lelkész előtt s kezeit esengve tette össze.</p>
<p n="HU009541782">- Illetőleg az ön Veronkája - javította ki magát a pap jóságos hangon -, ha ő is úgy akarja.</p>
<p n="HU009541783">Ekkorra már Veronka is felösmerte bátyját, leugrott a kocsiról, s gyorsan felfutott hozzá, vidám kiáltással:</p>
<p n="HU009541784">- Itt vagyok. Nincsen semmi bajom. Jaj, mennyit aggódhattál. De a kocsink, az eltört. Jaj, ha láttad volna a lovainkat. De még mi minden nem történt. Madame Kriszbayt is elhoztam.</p>
<p n="HU009541785">A pap megölelte. Örült, hogy az ő bajáról nem tud semmit. (Milyen derék ember ez a Wibra, hogy nem ijesztette meg a gyermeket.)</p>
<p n="HU009541786">- Jó, jó, kis szívecském, majd mindent elbeszélsz egymásután.</p>
<p n="HU009541787">De Veronka egyszerre akart mindent elmondani, a kocsi összezúzódását Bábaszéken, a Mravucsánék vacsoráját (igaz, a Mravucsán bácsi tiszteltet), a mai út részleteit, a smaragd-függő elvesztését és megtalálását…</p>
<p n="HU009541788">A plébános, ki lassan-lassan érteni kezdte az összefüggést, enyelegve szakítá félbe.</p>
<p n="HU009541789">- Hát a becsületes megtalálónak adtál-e valamit?</p>
<p n="HU009541790">Megütődött a váratlan kérdés fölött; elhallgatott, mintha egy pergő rokka kerekébe beletesz valaki egy dorongot.</p>
<p n="HU009541791">- Nem, nem. Hogy gondolod ezt? - felelte gyanútlanul, zavartan. - Hiszen nem illik, de ő nem is akart semmit.</p>
<p n="HU009541792">- Csodálom, mert tőlem már bekövetelte.</p>
<p n="HU009541793">- Lehetetlen - hüledezett Veronka, félszemmel Gyurit fürkészve. (Valami különös, megnevez­hetetlen gyanú kezdett a szívében támadni.) - És mit kér? - tette hozzá elfátyolozott hangon.</p>
<p n="HU009541794">- Biz az sokat kér.</p>
<p n="HU009541795">- Sokat? - dadogta elhalványodva.</p>
<p n="HU009541796">- Kéri vissza a fülbevalót, amit talált, de gazdájával együtt - mondá ünnepélyesen. - És én már oda is adtam neki!</p>
<p n="HU009541797">Veronika lehajtotta fejét, mintha a nyakánál letört volna, arca kigyulladt, mint a fáklya, keble lázasan emelkedett, orrcimpái mozogtak… Jaj, mindjárt eltörik a mécses!</p>
<p n="HU009541798">- Hát semmit se felelsz? Jól tettem-e, hogy odaadtalak? Mi? Felelj hát, Veronka!</p>
<p n="HU009541799">Gyuri is hozzálépett, csendes, bátortalan hangon kérte:</p>
<p n="HU009541800">- Veronka kisasszony, esedezem, csak egy szót!</p>
<p n="HU009541801">Félénken hátrált a korhadó körtefa alá, melynek egyik vihartört gallya lecsüngött szinte a földig és némileg eltakarta.</p>
</sample></samples>