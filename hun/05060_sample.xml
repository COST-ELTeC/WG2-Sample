<?xml version="1.0" encoding="UTF-8"?>
<samples n="HU05060">
<sample><p n="HU050601703">Dani megszédül, mint a bunkócsapástól.</p>
<p n="HU050601704">- És mit teszel ellene, Takács? - szólt fakóan, hörögve.</p>
<p n="HU050601705">- Azt, ami a legkívánatosabb neked ezen a világon.</p>
<p n="HU050601706">- Mi vón az?</p>
<p n="HU050601707">- Bora!</p>
<p n="HU050601708">Dani úgy áll, mint a szélütött.</p>
<p n="HU050601709">Aztán dermedt kezeiből kiejti a kártyát, s az széthull a földre.</p>
<p n="HU050601710">- Nincs bank! - mondja.</p>
<p n="HU050601711">Nem tudja, mikor tér magához, mintha álomban hallaná a saját hangját, megfigyeli, hogy a szája mozog:</p>
<p n="HU050601712">- Tanító úr, vegyen csak elő két árkus papírt, írjon.</p>
<p n="HU050601713">A foga összekattan, mint valami géprész. S mikor ködlő szemén úgy látja, hogy a tanító írásra készen vár, diktál.</p>
<p n="HU050601714">- Én, alantisírott Turi Dániel az alantírott tanúk előtt elnyertem Takács György sógoromtól kétezer forintot, amit örökös ajándékul adok a Vásárhelyi Pál tanító gyermekeinek, azzal a kikötéssel, hogy a pénzt az árvaszék kezelje.</p>
<p n="HU050601715">Az írást aláírta, s látta, hogy a keze, ez az idegen szerszám nem reszket, hanem a rendes ismert kacskaringós T betűt írja.</p>
<p n="HU050601716">Mikor a két tanú is aláírta, Dani újra diktált. Egy csöppet sem ocsúdott lázas önkívületéből.</p>
<p n="HU050601717">- Én, alantisírott Turi Dániel, az alantírott tanúk előtt elnyertem Takács György sógoromtól az apai örökségét, vagyis a Malomalján tizenhat köblös földjét, a Rekettyésen harminc holdját, négy hold nádas illetőségét, a hat vékás tiszafarki káposztását meg a Hatöles földet, amely tizenhét hold. Ezt az egész vagyont, józan ésszel ajándékozom örökösen azokért a szíves­ségekért, amiket nekem tett...</p>
<p n="HU050601718">Megállott, hogy bevárja, amíg a tanító befejezi a szókat. Akkor kimondta a rettenetes süvöltő igét:</p>
<p n="HU050601719">- Ajándékozom Kis Borának, a Kis Pál uram hajadon lányának.</p>
<p n="HU050601720">Mindenki úgy érezte magát, mintha rettenetes dolgoknak, világpusztulásnak lenne tanúja.</p>
<p n="HU050601721">Takács Gyuri nem szólott, ült megsemmisülve. És Dani még egyszer látta, hogy írja le gyilkos keze a Turi Dániel gazda becsületes nevét.</p>
<p n="HU050601722">Mikor a tanúk aláírták, egyik írást magához vette; a másikat a tanítónak adta; szédelegve fölvette a gubáját s elment.</p>
<p n="HU050601723">Senki sem szólt hozzá egy szót sem, csak néztek utána, s még mikor elment is, úgy bámultak egymásra, reszketve, mint a szélütöttek, mint a földrengés rémeinek tanúi.</p>
<p n="HU050601724">Dani pedig nyugodtan figyelte magát, ahogy kiment, kivitte a lába a kiskapun. S aztán odakint nem balra fordult, az úton, amely hazavitte volna, hanem jobbra. És egyszer csak ott találta magát a Kis Pál, a Güzü Kis Pál udvarán. Látta, hogy a keze megzörgette az ablakot. A lányt látta, aki mezítláb ajtót nyitott és reszketett a hidegben. És ő a kezébe adta az írást, és tisztán, értelmesen, csak néha dadogva elmondta, hogy mi van benne.</p>
</sample>
<sample><p n="HU050601161">És most hová?</p>
<p n="HU050601162">Bezáródott mögötte ez az ajtó is: a szülei házé!</p>
<p n="HU050601163">Örökre.</p>
<p n="HU050601164">Újra kint van az utcán. A semmiben. A rettenetes világürességben.</p>
<p n="HU050601165">És most hova.</p>
<p n="HU050601166">Tévetegül, roskadozva viszi lába vissza, arra, ahonnan jött. S oly gyorsan száll alá lelki feszültsége, mintha legombolyítják a kifeszített kötelet. Már alig bír lépni, alig bírja cipelni gyerekét.</p>
<p n="HU050601167">- Meg fogok halni - mondja magában -, elevenen fogok meghalni, mint az apám. Az erős, a szent, az igazi emberapám. Ha az idáig jutott, én még lejjebb. Le, le, le, le. Földig, föld alá. Leroskadok. Kereszt alatt, mint a Krisztus. Oh, édes Jézus. Oh, megváltó Jézus. Oh, szenvedő Jézus. Oh, adj erőt bűnös lányodnak Jézusom. Válts meg uram Jézus...</p>
<p n="HU050601168">Míg az imás szókat suttogta, egyre erősebb és nyugodtabb lett önérzése. Mint az áldozati bárány, tisztába jővén sorsával, kész volt elviselni azt. Megszakadt valami a lelkében. Az életvágy szakadt meg. Most már csak a szomorúságra vágyódott a lelke. S örült, érezve, inai aligség bírják, örült, hogy testi szenvedés súlyosbítja lelki baját. Félt, hogy enélkül nem is bírná ki amazt. Ha karjait kiszakadóban nem érezné, ha háta, válla, bordái a beszakadás fájását nem sajognák, nem bírna most ily rettenetes megnyugvással vágyni a lelki szenvedésre, a megaláztatásra, az ostorozásra, a mártíromságra.</p>
<p n="HU050601169">Már készen volt a lelke halálnak halálára.</p>
<p n="HU050601170">Egyszerre csak erős, de fojtott s ijesztően ijedt hang kiáltott rá, hogy majd összerogyott tőle.</p>
<p n="HU050601171">- Erzsus!</p>
<p n="HU050601172">Erzsi megállott, s remegve ölelte magához nyugtalanul alvó babáját. A másik percben mögötte volt Takács Gyuri.</p>
<p n="HU050601173">- Már az elébb is láttam, mikor erre szaladtál, - mi baj van? Mi? Nem bírtam megnyugodni, valami kihúzott... Vártalak.</p>
<p n="HU050601174">Erzsi halottfakó arccal, meredt rá, s nem tudott szólani.</p>
<p n="HU050601175">- Mi? No, mi baj, no.</p>
<p n="HU050601176">Az asszony megingatta a fejét, s el akart szaladni.</p>
<p n="HU050601177">- Állj meg... - s megkapta a karját.</p>
<p n="HU050601178">Erzsi sikoltani akart, de a torkán nem jött ki a hang. Iszonyú fájást érzett összetörött testében, s megállott remegve, mint a kihajszolt paripa.</p>
<p n="HU050601179">- Beszélj, az isten áldjon meg, ne bolondíts meg - könyörgött rekedt, hörgő hangon Gyuri. - Így csak nem eresztelek el. Szólj hát.</p>
<p n="HU050601180">- Hagyj el - mondta gyors, fuldokló hangon Erzsi.</p>
<p n="HU050601181">- Nem én, míg nem beszélsz. Bajod van ugye?</p>
<p n="HU050601182">Az asszony intett.</p>
<p n="HU050601183">- Az uraddal... Tudom én! Nekem akarsz hazudni. Hazudj annak, aki nem szeret. Az uradnak, ne nekem.</p>
<p n="HU050601184">Az asszonynak tűrhetetlen volt a férfi sok beszéde. Ez maga is megérezte.</p>
<p n="HU050601185">- Megvert!?</p>
<p n="HU050601186">Erzsi meredt arccal bámult.</p>
<p n="HU050601187">- Hazaszaladtál!... Az anyád kiszekírozott! Az apád, - eh, az mit tegyen? Elkergesse a lányáért a feleségit?</p>
</sample>
<sample><p n="HU05060774">- Érdekeseket.</p>
<p n="HU05060775">A gróf elkezdett sétálni. A grófnő lopva, rejtélyesen mosolygott, s akkordokat ütött meg. És gyönyörködött kezében, a felséges kezében. Milyen kár, hogy ez is párnásodni kezd, már az ideges kék erek kezdenek besüppedni a sima fehér bőr alá. Az asszony fölemelte a kezét, s közelről megnézte. Kúrát fog használni. Fájt a szíve a szép kezéért.</p>
<p n="HU05060776">- Mondja, barátom - szólalt meg, felrezzentve a férfit -, maga mért nem lépett közpályára? Nem volna érdekesebb miniszter lenni, mint negyvenéves korában itt velem veszekedni?</p>
<p n="HU05060777">- Persze hogy nem... Ha már veszekedni kell, inkább egy szépasszonnyal veszekszem, mint a politikával.</p>
<p n="HU05060778">Felemelte az asszony kezét, s megcsókolta. Aztán megnézte, s újra megcsókolta.</p>
<p n="HU05060779">- És ha intrikákkal kell bajoskodni, inkább az én kis madaram intrikái miatt szenvedjek, mint otromba politikusok ostoba fogásai miatt.</p>
<p n="HU05060780">A grófnő, amint visszakapta a kezét, leeresztette azt, hátra, mintha féltené, s egybekapcsolta. Aztán mosolyogva nézett fel a gróf arcába. Gúny, kicsinylés, epéskedés, szerelem, jóakarat, minden volt az arcában.</p>
<p n="HU05060781">- Nem fél, hogy megrozsdásodik? Elég ennyi munka egy férfinak, hogy az idegei rendben legyenek?</p>
<p n="HU05060782">A gróf mosolygott.</p>
<p n="HU05060783">- Én nem vagyok egy férfi, hanem egy gróf, s a grófok nem vasból vannak, hanem valami ritka nemesfémből. Nekünk nem munka kell, hogy fényesek legyünk tőle, hanem légmentes elzárkózottság és méltó keret.</p>
<p n="HU05060784">Belenézett az arcába, s megcsókolta a száját.</p>
<p n="HU05060785">- Azt a kis parasztlányt ki fogom tiltani. Maga rossz iskolán megy keresztül, ha megszokja, hogy mi éppen olyan emberi lények vagyunk, mint a parasztok.</p>
<p n="HU05060786">- Mi istenek vagyunk. Mi az Olimpuson élünk s nektárt iszunk...</p>
<p n="HU05060787">- Természetesen.</p>
<p n="HU05060788">A grófnő szája mögött megjelentek a gúnyos ráncok.</p>
<p n="HU05060789">- De ez nagyon unalmas.</p>
<p n="HU05060790">- Nekem nem.</p>
<p n="HU05060791">- Nekem igen.</p>
<p n="HU05060792">A gróf elmosolyodott.</p>
<p n="HU05060793">- Igazán?</p>
<p n="HU05060794">- Persze.</p>
<p n="HU05060795">- Miért?</p>
<p n="HU05060796">- Unalmas... Csak érdekesebb tán élni, mint vegetálni!</p>
<p n="HU05060797">- Érdekesebb?</p>
<p n="HU05060798">- Bizony!... Azt hiszi, nem szebb egy küzdő és erős embert látni, mint egy lusta grófot, akinek mosolyogni sincs kedve?</p>
<p n="HU05060799">- Nem bizonyos.</p>
<p n="HU05060800">- Bizonyos.</p>
<p n="HU05060801">A gróf összevonta a szemét, s gondolkodva nézett el az asszony mellett. Halkan mondta:</p>
<p n="HU05060802">- A nő a fény örök rezgése, az abszolút sugárzásban is tizenhatezer kilengést végez egy szempillantás alatt... A férfi a legfelső ideálban, az abszolút nyugalom élete... Szép a csönd, a violaszín, szépek a napok, ha semmi emlékük nem marad, szép az egy húr s a legbölcsebb zene a pápuák együtemes tam-tamja. Szépek az esőcseppek, ha mind egyformák, szép a szív, ha már nem lüktet. Szép a halál, a filozófia; mert az élet halála csak átélés egy gondolatból a másikba, egy formából újba. Szép a fehér kéz, de csak a márvány...</p>
</sample>
<sample><p n="HU050602160">És odaborult a véres kézre.</p>
<p n="HU050602161">- Okod volt rá! - kiáltotta, s a könny elfojtotta hangját.</p>
<p n="HU050602162">- Elítélnek! De kiszabadulsz! Hazajössz nekem! És akkor elbújunk egy sarokba! Békességbe! Istenhez békülsz. Boldogan élünk!...</p>
<p n="HU050602163">Valami krisztusi hit és szeretet kiáltott ki a szavaiból, s a férfi magához tért tőle. A mentő szalmaszál. Egy villanásra tisztán állott előtte az igazság. Az az igazság, ami a felesége gondolatában volt.</p>
<p n="HU050602164">Nem fogják halálra ítélni: oka volt! És a börtönből kiszabadul! És akkorra lehűl a tüzes vére. És meg fogja váltani a bűneiből ez az asszony.</p>
<p n="HU050602165">És úgy tűnt föl neki most ez az asszony, mint egy Megváltó.</p>
<p n="HU050602166">S valami nagy, nagy meghódolásra tört össze, s levágta magát a földre, az asszony lába elé, s megcsókolta előtte a földet. A másik pillanatban már csak érezte, hogy kimerült, fáradt fejét jólesik a hideg földre tenni. Megszédült vele a szilárd föld, s egy pillanat alatt el tudott volna aludni; szelíden és örökre.</p>
<p n="HU050602167">Erzsi rátette a kezét a férje fejére, s könnyek peregtek rá az arcáról. És olyan igazán bízott abban a jövőben, mint a túlvilági üdvösségben.</p>
<p n="HU050602168">Dani egyszerre rettenve kapta fel a fejét. Fülelt, mint a vadat álló kopó. Csakugyan lépések odakinn. Az ajtó nyílik, s mielőtt a férfi felugorhatna, vasvillás emberek jönnek be.</p>
<p n="HU050602169">- Ne félj! - sikoltja Erzsi.</p>
<p n="HU050602170">Átkarolja reszkető férjének a fejét s erősen megcsókolja.</p>
<p n="HU050602171">- Ne félj! - suttogja a fülébe. - Ha bátor vagy, megmenekülsz. Hazajössz. Boldogok leszünk!</p>
<p n="HU050602172">És Dani nem fél.</p>
<p n="HU050602173">Olyan nyugodt, olyan fölényes, gyönyörűség látni. Gyönyörűség egy asszonynak tudni, hogy az erős férfinak ő ad erőt. Őt magát is megerősíti ez.</p>
<p n="HU050602174">Turi Dani nyugodtan, méltóságosan, a jövőben bízva állt a vasvillások közé.</p>
<p n="HU050602175">És amint az ajtóból még egyszer visszanézett rá, szinte várva, hogy az asszony utána rohanjon, látta, hogy a beteg gyermek az ágyon összevonaglott. És Erzsi egy pillanatig habozva állt, az ura után vesse-e magát vagy a fia elé. És ezt tette. Leomlott az ágy elébe, s remegő, simogató tenyerével ráborulva a kínlódó gyermekre, könnyaláfutott arcát az ura után fordította: el­köszönve, fájdalmasan; visszahívta, ígéretesen.</p>
<p n="HU050602176">S a férfi megértette.</p>
<p n="HU050602177">S megtudta, úgy értette, hogy az isten akarata volt, hogy beteget adott a gyönge asszonynak: erőt adott a várakozásra!</p>
<p n="HU050602178">Tiszta volt az esze, csak a szíve szorult odalent.</p>
<p n="HU050602179">De mi ez a semmi szorongás ahhoz a boldogsághoz, hogy tudja, ma tudja először, mi vár rá a jövendőben.</p>
<p n="HU050602180">Vétkezett, özön vétekkel. Bűnhődni kell és bűnhődni fog érte.</p>
<p n="HU050602181">Kifizeti az adósságot.</p>
<p n="HU050602182">Aztán új életet kezd. Lehiggadt vérrel, amely nem viszi új bűnbe... S boldog lesz az asszo­nyával. Az ő édes szent, vékony, imádságos szemű asszonyával!</p>
</sample>
<sample><p n="HU050601975">Megjött a hangja, s könnyedén szólalt meg, s a hangja oly fesztelen volt, olyan természetes, mint a szél susogása a gazban.</p>
<p n="HU050601976">- Megkaptam a kérvényüket...</p>
<p n="HU050601977">De a paraszt nem szólott. Úgy állott, mint a szobor. Az arca meg se mozdult. Pillája sem rezdült. Nyugodtan állott a süveg a fején.</p>
<p n="HU050601978">A grófnőt bosszantotta a paraszt parasztsága.</p>
<p n="HU050601979">Kellemetlenebb lett a hangja.</p>
<p n="HU050601980">- Elintéztem a kérésüket. Ott van az asztalon a két szerződés. A gróf mindeniket aláírta...</p>
<p n="HU050601981">A paraszt nem szólalt meg, nem mozdult meg. Állott. A grófnőt felháborította ez a butaság.</p>
<p n="HU050601982">- Ott van a tinta, toll az asztalon, írja alá.</p>
<p n="HU050601983">Várta, mi lesz.</p>
<p n="HU050601984">A paraszt a nyakát hátraszegte. Örülni kezdett a grófnő, hogy úriasság tört ki belőle, s visszadobja az ajánlatot.</p>
<p n="HU050601985">De nem. A paraszt félvállra vetette a gubát s az asztalhoz lépett.</p>
<p n="HU050601986">Felvette az egyik szerződést, s a tiszta írást nyugodtan végigolvasta.</p>
<p n="HU050601987">A községnek szóló szerződés volt. Azok a föltételek, amiket ők ajánlottak.</p>
<p n="HU050601988">Fogta a tollat, s ráhajolva a papirosra, aláírta.</p>
<p n="HU050601989">Felvette a másik ívet.</p>
<p n="HU050601990">Olvasás közben megütődött. A Pallagról szóló szerződés volt. Az őneki eladandó birtokról. Azon hökkent meg, hogy a vételár felényire volt szabva, mint amit ő ajánlott, viszont a részletek helyett rögtöni fizetésről szólt az írás.</p>
<p n="HU050601991">Egy percig, csak egy jó másodpercig habozott, akkor a szeme kigyúlt, s egy könnyű moz­dulattal hátrább tolta a süvegét, hogy egy fürthaj kiborult a homlokára, lehajolt, s ezt is aláírta. Kap ő pénzt arra a birtokra még ma!</p>
<p n="HU050601992">A grófnő oly tisztán olvasta az arcát, mint a könyvet, csak az utolsó gondolatát nem sejtette.</p>
<p n="HU050601993">Kis ideig elnézte a parasztot, aki most festői szép pózban állt előtte. Tetszett neki. Mint egy kép.</p>
<p n="HU050601994">A paraszt letette az írást, s oldalra fordítva fejét, szótlanul odanézett a grófnéra.</p>
<p n="HU050601995">Ez pedig fölállott, s megindult, hogy megtegye.</p>
<p n="HU050601996">Fölvette a tollat, tintába mártotta és sietve odaírta a szerződés végére, a Turi Dániel gyatra, nevetséges betűi alá, hogy:</p>
<p n="HU050601997">“Az egész összeget átvettem.” És a nevét.</p>
<p n="HU050601998">Turi Dániel nem látta, mit ír az asszony, mert egyebet látott.</p>
<p n="HU050601999">A lehajló asszony teljes magamegfeledkezésében állt előtte, s meglátta az egész asszonyt.</p>
<p n="HU050602000">Minden vér a fejébe tódult, úgyhogy fekete lett az arca a vérömléstől.</p>
<p n="HU050602001">Megértette az asszony titkát. Lehet már a hangja akármilyen; megértette, mit szánt neki, mit vár tőle a nőstény.</p>
<p n="HU050602002">Pedig a grófnő gúnyosan, megvetéssel szólt:</p>
<p n="HU050602003">- No, Turi Dániel!... A kiskaraiaknak nem lehet többet panaszuk a hazaárulóra!...</p>
<p n="HU050602004">Felsóhajtott: másképp remélte ezt a jelenetet!</p>
<p n="HU050602005">Letette a papírt az asztalra, s rápillantott a férfi arcára.</p>
</sample></samples>