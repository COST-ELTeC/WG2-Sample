<?xml version="1.0" encoding="UTF-8"?>
<samples n="HU14199">
<sample><p n="HU14199101">Nem kellett költőkből megismernie e legfőbb motor ezerféle müködését: mindennap elevenen láthatott maga előtt egy-egy eredeti regényt. Kiváncsiságból elolvasott mégis egy pár világraszóló, vagy divatos szerelmi történetet s azt találta, hogy a megirt asszonyok ritkán hasonlóak az ő eleven hölgyeihez. Például érzékiségük sokkalta nagyobb szerepet játszik a könyvekben, mint az életben. Beteges fantáziájukra, titokzatos idegrendszerükre sincs elég suly helyezve.</p>
<p n="HU14199102">Csekély kivétellel nem sokra becsülte hát e könyveket.</p>
<p n="HU14199103">Most azonban még azokat is többre tartotta, mint a saját maga meggyőződéseit.</p>
<p n="HU14199104">«Eh» - gondolta magában - «azok, a kik e könyveket irták, legalább látták a dolgot közvetlen közeléből. Részt vettek fejlődésében, hozzájárultak formájához, méreteihez. Eleven nyilatkozásait látták, érezték, nyögték. Én csak az eredményeket látom, csak a másolatokat - a hiányos vagy hazug, kiszépitett önvallomásokat - kapom meg. Ők a tudósok, én pedig a «feltevések tudora» vagyok.»</p>
<p n="HU14199105">Önmegvetése most delelőjére hágott. Kinosan forgolódott divánján, majd arczra feküdt. Nem akart többé e dolgokra gondolni, megpróbálkozott magát delejes álomba ringatni. Az ablakfa egy világos pontjára nézett, folyton ezt hajtogatván magában: «fa». De öt percz multán kizökkent ez állapotból, s végig nézve szobáján, a teljes sötétségben, a mozdulatlan csendességben furcsa gondolata támadt.</p>
<p n="HU14199106">Ugy tetszett neki, mintha egymaga volna a világon. Egészen egyedül. Mintha egy óriási égi test tetején ülne. Körülötte semmi. Őrült sebességgel forgó csillagok tüzgömbje, kiégett bolygók foszforizáló világa rohan el előtte. Valami széditi.</p>
<p n="HU14199107">Feje csakugyan szédült. Soha még ilyen fáradtságot nem érzett. Hirtelen olyan izgékony lett, hogy négy-öt különféle illatot különböztetett meg szobájában. Az itt járt hölgyek illatszerének szaga megfeküdte mellét.</p>
<p n="HU14199108">E kinos-titokzatos állapot tetőfokán, midőn izgékony bágyadtsága már csak ugy nőhetett tovább, ha álomra vált: átmenet nélkül tért vissza józansága.</p>
<p n="HU14199109">Az jutott eszébe, hogy mennyire hasonlit ő most a legszebb költemény hőséhez, a kételkedő, mindent firtató, magával elégedetlen, mindent tudni vágyó Fausthoz. Élve látta most Goethe nagy alakját, s ugy érezte, mintha az rokona, vagy barátja volna. Látta, hogy kel föl előtte, hogy mozog tovább, s mint vész el az emberfölötti atmoszferában.</p>
<p n="HU14199110">Ennek az alaknak a megjelenése ujfent ruganyossá tette megpetyhüdt agyát, s ennek révén egész testét.</p>
<p n="HU14199111">Felugrott fekhelyéről:</p>
<p n="HU14199112">«Ejh, még egy egész emberélet van előttem!» susogta félhangon. Majd gondolatban folytatá:</p>
<p n="HU14199113">«Valószinü, hogy még husz évig élek. Husz évig sok mindent sikerül megtudnom. Csak a helyes utat kell megtalálnom, hogy beláthassak a legnagyobb titokba: a női szervezetbe.</p>
<p n="HU14199114">De megtalálom-e a helyes utat? Mi az? Ha halálra itélt asszonyokat élve lehetne bonczolni? Az idegek lényegének teljes világossága? A közös észlelés? A suggestió?</p>
<p n="HU14199115">Egyik sem ér semmit!»</p>
</sample>
<sample><p n="HU14199970">Mint mikor gyermekkorának rémes álmában mérhetetlen magasságból zuhant lefelé, a bizonyos halálba: ugy érezte magát most. De épp ugy mint akkor kétségbeesésén, kinján átvillant az a reménység, hogy mindez csak álom, s mielőtt összezuzná magát, fölébred, puha, forró ágyon: most is bizott valamiben, várt valamire, nem tudott végkép hinni a levélben, képtelen volt minden ellentállás nélkül összeomolni.</p>
<p n="HU14199971">Reszketve várt, nedves szemmel nézett szét a tájon. Ha valami alakot pillantana meg, valami kocsit, a melyen ő jönne vágtatva feléje...</p>
<p n="HU14199972">Csakugyan, egy mozgó fekete valami tünt fel a város alatt, az akáczok mentén. Mozog, jön előre, siet hozzá megmagyarázni a szerencsétlenséget... Óh milyen lassan jön, nem, áll, egy fa csupán...</p>
<p n="HU14199973">Nem, nem az, csakugyan élő ember, nem lehet más, mint ő. De milyen lassan halad előre, mintha nem is menne. Áll, mi történt vele...</p>
<p n="HU14199974">Óh, ha elébe tudna futni!</p>
<p n="HU14199975">Két fekete folt a csillagtalan estén, alig látszott, elveszett a sötétben. S e két fekete foltban fokozhatlan emberi szenvedély izzott láthatatlanul. Nyugodt silhuettje az egyiknek, a másiknak váltakozó, mozgó. Egy darabig látták egymást, érezték egymást, s igy szóltak magukban:</p>
<p n="HU14199976">«Ő az!»</p>
<p n="HU14199977">««Ez ő!»»</p>
<p n="HU14199978">Aztán eltüntek egy pár pillanatra s a szürke tájék, mely elébb derengeni kezdett az egyiknek: vak, sötét lett ujra.</p>
<p n="HU14199979">««Most mult fél órája, vajjon mit tesz?»» gondolta magában az egyik izgatottan.</p>
<p n="HU14199980">«Elhagyott...» szólt tompa hangon, kétségbeesetten a másik.</p>
<p n="HU14199981">Az élő folt ujra föltünt az uton. Nagyobb lett, alakja emberi.</p>
<p n="HU14199982">«Ő az... jön... semmi kétség... ha valami baja van!» csillámlott fel ujra a reménység az egyikben.</p>
<p n="HU14199983">««Szegény asszony... milyen kín... elhagyatva... megbecstelenitve, ellökve aztán... Hová jutott? Mit tett?»»</p>
<p n="HU14199984">A mozdulatlan fák mentén az árny most már sebesen haladt előre.</p>
<p n="HU14199985">«Ha még sem ő az!» szurt az asszony szivébe a kétely.</p>
<p n="HU14199986">««Ha a gőzgép... ha nem tudott ellentállni... beleszédült a fájdalomba!»» zugott fel a férfi szivében az önvád.</p>
<p n="HU14199987">«Tréfa volt csak!» gondolta az egyik.</p>
<p n="HU14199988">««Milyen kegyetlenség, micsoda őrület!»» susogta a másik.</p>
<p n="HU14199989">«Kételkedett bennem! Tudni akarta...»</p>
<p n="HU14199990">««De mit akarok megtudni, látni mit? Mit akarhatok megtudni, mint...»»</p>
<p n="HU14199991">Már alakká vált a folt. Csak körvonalai látszottak ugyan még, de azok nem lehettek a máséi...</p>
<p n="HU14199992">A táj a régi, semmi változás. Szürkeség, homály, csend. Egy farügy se moczczant.</p>
<p n="HU14199993">«Megbecstelenitni azt, a kit szeretek, kinozni, a kit imádok, megölni azt, kinek halála: nekem is halál. És miért, és minek? Mit akarhatok mást, mint szeretni, szeretni, vele lenni mindig! Vele, hozzája, mindjárt!»</p>
<p n="HU14199994">Az árnyék még sebesebben suhant előre, az asszony belekapaszkodott egy fába, hogy össze ne rogyjon; szive ugy dobogott, feje ugy zugott, hogy valami régi imádságból összefüggéstelen szavak jutottak eszébe. Ugy érezte: meg kell halnia mostan, imádkozott, hogy most meg ne haljon, meg ne őrüljön.</p>
</sample>
<sample><p n="HU14199213">Egy másodpercz termékei voltak e gondolatok, melyeknek fejlődését hirtelen elállta valami.</p>
<p n="HU14199214">Közelében egy uj alakot pillantott meg. Fehér mollruhában fiatal leányt, a ki a «hatvanhatos» haju urral tánczolt. Az arczát nem is látta, csak feje formáját, kis alakját, fehér kötőcskéjét. Valószinüleg valami házi kisasszony, a ki eddig odakünn volt elfoglalva s most bejött a tánczra. Átment a másik oldalra, hogy jobban láthassa. De igy sem sikerült arczát megpillantani, mert hirtelen lehajolt s egy darab papirt vett fel a földről.</p>
<p n="HU14199215">A tanár jól hallotta, a mint gyenge hangon azt mondá tánczosának: «engedelmet» s látta, a mint a papirlap olvasásába merül.</p>
<p n="HU14199216">Most már arczát is kivehette. Csodálatosan fehér s szinte gyerekesen gyöngéd arcz volt. Szemét hosszu szemhéja, sürü fekete pillája egészen elfödte. De ez a fehér gyengéd kis kép egy percz alatt - a mig a papir tartalmát elolvasta - egyszerre megváltozott. Szinte világitó piros szin öntötte el a tejes arczbőrt, a sima hosszu szemhéj egyszerre eltünt s megjelent a nagy malakit szinü, szürke emailyü szem, mely nedves volt a könytől s egyszersmind szikrázott a harag, a kétségbeesés, a fájdalom csodálatos élénkséggel kifejezett érzelmeiben.</p>
<p n="HU14199217">Mint a villám czikázása az égen - addig tartott ez a látvány. A másik pillanatban már egy gyenge sikolylyal összeomlott alakot látott.</p>
<p n="HU14199218">Odafutott a lányhoz, hogy felsegitse.</p>
<p n="HU14199219">- Vizet, vizet! kiáltá parancsoló hangon.</p>
<p n="HU14199220">A táncz elállt. A czigányok gépiesen huzták tovább a valczert, a hirtelen támadt zürzavarban senkinek se jutott eszébe elhallgattatni.</p>
<p n="HU14199221">A lány viz nélkül is felocsudott. Elbágyadt szemeit a föléje hajló tanárra vetette, majd a mellette heverő papirra nézett. Egy ur felemelte azt és mondá:</p>
<p n="HU14199222">- Sürgöny.</p>
<p n="HU14199223">- Olvassa! szólt a tanár.</p>
<p n="HU14199224">- «Petrovics ma estefelé a bécsi közkórházban meghalt».</p>
<p n="HU14199225">- Apám! nyögte a lány.</p>
<p n="HU14199226">- Bátyám... az én sürgönyöm... ki merte!... hebegte az igazgató, a ki feleségével a tombola-szobából most futott ide.</p>
<p n="HU14199227">A lány felemelkedett; kezét homlokára szoritva, karját kirántá a professzor kezei közül s görcsös sirásra fakadt, mig körülte némán, meglepetve, mozdulatlanul álltak a betegek. E zokogás, a valczer meglassudott hangja s az igazgató hebegése hallatszott az izgatott csendben:</p>
<p n="HU14199228">- Este kaptam... nem akartam már a mulatságot elrontani... Idának megmutatni... zsebembe tettem... itt esett ki...</p>
<p n="HU14199229">A lány zokogása benszakadt, könynyel s gyülölettel teli szemeit nagybátyjára veté:</p>
<p n="HU14199230">- Mit tettetek velem... mit tettetek...</p>
<p n="HU14199231">A közönség egy része méltatlankodva zugott. A lány szivére szoritva kezét, ujra megszólalt:</p>
<p n="HU14199232">- Tánczolni hagytak, a mig ő...</p>
<p n="HU14199233">Nem tudta kimondani a mit akart. De hirtelen ismét erély szállotta meg s a mint csak kis torkán kifért, nagybátyja földszinüre vált képébe orditá:</p>
</sample>
<sample><p n="HU14199395">Kérdés kérdésre tólult a tanár ajkára, a mint ujra otthon, biztonságban, a kis szalon nagy vörös divánján egymás mellett ültek.</p>
<p n="HU14199396">Petrovics Ida mosolygott tovább és nem válaszolt. Nyugodt és üde volt ismét, csak perczre, pillanatra aggasztotta a vékony karczolás ajka fölött, melyet minduntalan rejtegetni akart a tanár előtt.</p>
<p n="HU14199397">Ha ez a vékony vörös vonal nem sajog, talán nem is emlékszik vissza az elmult nap gyötrelmeire, melyek rendetlenül össze-vissza ujra felsajognak a seb égésének nyomán. S mint valami régi bünnek, egykori szégyennek homályos emlékei összeszoritják szivét, elpiritják arczát.</p>
<p n="HU14199398">A rettenetes elhagyatottság érzése, a tegnap visszaszáll reá. Körülte az idegen, ismeretlen, ellenséges érzületü város. Rettegése, félelme, halálvágya. Élni akar, megélhetési módot keres. A czifra czimes elhelyező irodák. «Van beiratási pénz», «nincs», «alászolgája». Iszonyatos szavak, de százszor kedvesebbek, mint az ölelésre kitárt kar, csókra csucsorodó ajak, nagy, reszkető kopasz fej... Kiüt rajta a hideg verejték, szive dobogása mintha megállana... Fut az utczán... nyájas öreg asszonyok... szives urak. Sajátságosan néző rendőrök, elegáns hölgyek, a kik, mikor elsétálnak mellette, halkan szólnak «szervusz»... Az éhség gyötrelmei, a fáradtság álma... narkozis a pályaházban, ébredés az őrszoba sarában... a bün fojtó szaga... halálos álom közepette... kétségbeesett viaskodás egy emberrel, a kiről nem tudja, hogy mit akar...</p>
<p n="HU14199399">Irgalom atyja!</p>
<p n="HU14199400">Piszkosnak, bünösnek, beszennyezett, tönkretett, méltatlan teremtésnek érezte most magát a megkinzott leány. A bün, a szemérmetlenség ama képei, azok az ocsmány szavak, a miket lelke türni, elfogadni volt kénytelen, nem tették-e magát, lelkét is bünössé, szemérmetlenné? Azzá, azzá! Undorodott magától, megvetette magát s ilyesmit szeretett volna a mellette ülő mindenható és nagylelkü férfinak fülébe kiáltani:</p>
<p n="HU14199401">- Én vagyok a bün, a sár, vigyázz, hozzám ne érj, dobj el magadtól...</p>
<p n="HU14199402">Lengyel Dénes ölébe vonta a leány fejét, kezét rányomta forró homlokára, nedves szemére:</p>
<p n="HU14199403">- Nem szabad semmire gondolnia, a mi rossz. El kell felednie a tegnapot, az éjet. Csak álmodott, nem történt vele azóta semmi, itt volt mindig...</p>
<p n="HU14199404">A leány halkan zokogott. A tanár benn-benn szakadó hangon folytatá:</p>
<p n="HU14199405">- Vagy hát történt. Ruhája széle érinté az iszapot. De most itt van mellettem. Ki mondja, ki meri mondani, hogy bepiszkolta magát?! Tiszta, üde, ártatlan, édes, szép. Szeretem, az enyém, velem marad, akar, enyém maradni, örökre... Mondd: veled maradni örökre...</p>
<p n="HU14199406">Sirásának csendes bugásából kihallszott a lány szelid szava:</p>
<p n="HU14199407">- Veled maradni örökre...</p>
<p n="HU14199408">- Mondd: mindig!</p>
<p n="HU14199409">A leány mondta: mindig. A férfi megcsókolta e szóért, aztán ujra szólt:</p>
<p n="HU14199410">- Mondd: nem hagylak el soha.</p>
<p n="HU14199411">- Soha! - rebegte a lány édes sohajtással, melyet egy forró ajak fojtott el. Egy ajak, mely ugy odaforrt ajkához, hogy alig tudott lélegzeni már, gondolkozni meg éppen semmit. Csak azt érezte, hogy üdvösség volna igy elfulni. Egyszerre felolvadt és megdermedt e csók hatása alatt, majd a mikor véget ért az, kéjes szédülés fogta el s nem hallotta jól a férfi lángoló szavait, nem is látta többé gipsz-fehér arczát.</p>
</sample>
<sample><p n="HU14199831">- Itt vagyok! szólt a lány halkan.</p>
<p n="HU14199832">- Itt vagyok! ismétlé még egyszer.</p>
<p n="HU14199833">Több szó nem hangzott.</p>
<p n="HU14199834">Nem magyarázgattak egymásnak semmit. Csak... fölébredtek.</p>
<p n="HU14199835">Túl volt reggeli kilencz órán, a függönyök ujvörös csikjai fellángoltak a tavaszi napsugárban, bántó világosság terjedt szét a szobán, fénysávok mászkáltak be minden zugba. A husvét előtti nap kellemesen lázas zsibongása az utczán.</p>
<p n="HU14199836">- Ön most megvet engem! szólalt meg az asszony...</p>
<p n="HU14199837">Dél felé járt az idő, a mikor az utczán voltak.</p>
<p n="HU14199838">- Megyünk... el innét... szólt a férfi.</p>
<p n="HU14199839">- Hová?</p>
<p n="HU14199840">- El... tova.</p>
<p n="HU14199841">- Merre?</p>
<p n="HU14199842">- A hol magunk vagyunk.</p>
<p n="HU14199843">- Istenem... falura... ki?</p>
<p n="HU14199844">- Erdő aljába, messze, a hol nem tudják honnan jöttünk, hova megyünk.</p>
<p n="HU14199845">Az asszonynak nem jutott eszébe kérdezni: «meddig maradunk?» A férfi nem találta szükségesnek mondani: «és ott maradunk mindig!»</p>
<p n="HU14199846">Nem magyarázgattak egymásnak semmit. Az asszony nem szólt küzködéseiről, elhallgatta szenvedéseit, nem kérdezősködött: «mért dobtál oda, ha vissza akartál venni? Mért taszitottál el, ha szerettél, mért mondtad csak egyszer, hogy szeretsz, s mért mutattad aztán százszor, hogy nem!?» Hallgatott minderről, csak azt mondta el, hogy jött el hozzája, hogyan kellett eljönnie. Valami ellenállhatlan erő, valami csodálatos akarat hiva-hivta, s hiába ellenkezett, hiába ragaszkodott mindahhoz, mi erény, becsület, hüség és szemérem: eljött, el kellett jönnie.</p>
<p n="HU14199847">Lengyel Dénes is csak annyit mondott:</p>
<p n="HU14199848">- Ha öt perczczel később jösz...</p>
<p n="HU14199849">- Akkor?</p>
<p n="HU14199850">- Nem lettem volna - itthon.</p>
<p n="HU14199851">A többiről hallgattak. Csak az létezett számukra, a mit egymás karjaiban leltek; a mi más volt és van: nem létezett többé. Mintha mindig igy lettek volna, mintha nem történt volna velök egyéb, csak hogy ma... felébredtek.</p>
<p n="HU14199852">Délután már a vasuton ültek.</p>
<p n="HU14199853">- Az a felhő ott Erdély felől száll... oda megyünk.</p>
<p n="HU14199854">- Kérdezze meg őket honnan jönnek?</p>
<p n="HU14199855">- Azt mondják a hazámból, Háromszékből, a hol olyan faluk vannak, melyek a mappán sincsenek meg.</p>
<p n="HU14199856">- De ha maga ott egyetemet fog nyitni?</p>
<p n="HU14199857">- A maga tyukjainak, igen.</p>
<p n="HU14199858">- És a maga nyulainak.</p>
<p n="HU14199859">- Olyan nincs.</p>
<p n="HU14199860">- De engem tyukjaimmal együtt hamar meg fog unni... Nem lehet.</p>
<p n="HU14199861">- Mert már meguntam... Nézze ezt a rettenetes urat a sarokban, le nem veszi rólunk a szemeit, még csak a kezeit sem foghatom meg... Milyen hosszu állomás...!</p>
<p n="HU14199862">- És tanitványai?</p>
<p n="HU14199863">- Vakáczión.</p>
<p n="HU14199864">- A betegek?</p>
<p n="HU14199865">- Szenvednek nálam nélkül.</p>
<p n="HU14199866">- Nem fél a világtól?</p>
<p n="HU14199867">- Óh az az ur... azzal a rettenetes pápaszemmel!</p>
<p n="HU14199868">Négy nap alatt értek Erdélybe, kerülő utakon, nagy pihenőkkel. Nagyobb állomáshoz ha értek, Lengyel Dénes szólt:</p>
<p n="HU14199869">- Ez hires város, ezt meg kell néznünk!</p>
</sample></samples>