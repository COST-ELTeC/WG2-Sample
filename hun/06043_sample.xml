<?xml version="1.0" encoding="UTF-8"?>
<samples n="HU06043">
<sample><p n="HU06043872">- Sőt! Nono, mit akart mondani.</p>
<p n="HU06043873">- Hát ez olyan nagy dolog? Én csak annyit akartam megjegyezni, hogy a tisztelendő úr úgy felhangolódott...</p>
<p n="HU06043874">- Fű!... - legyezte magát az asszony. - Töltsön még egy pohárt.</p>
<p n="HU06043875">A fiatalember töltött, s ő újra kiitta fenékig.</p>
<p n="HU06043876">Hátravetette magát, s egy percig a plafonra bámult, és érezte, hogy árad szét ereiben a bor, eljárva a csontvelőket, s pillanatnyi agybénulással távoli zenét hallott, gyermekkorából jövő muzsikát, s látta a kis hordó sört, amelyet legelőször kóstolt meg életében, és látta a szűcs­legények táncát, és eszébe jutott a nyalka szűcslegény, akinek pillantásától kilelte a hőség és kiverte a hideg, és érezte, hogy az volt az egyetlen, a soha nem pótolható, az igazi és végtelen szerelmi láz, az a gyermekszerelem, amely tűzben fogant, s amely lángba szökkentette az egész kis nedves csóvát, amit az a kis lánytest jelentett. Oh, micsoda hivatalos nyugalom, milyen kényelmes elrendezettség volt ehhez az ura után való sok esztendei várakozása, a nagy és érett test hevülései s szerelmi örömei. Szemét erősen lehunyta, fogait összeszorította, kéjt érzett.</p>
<p n="HU06043877">- Tudja, kik azok az árvalányok? - kérdezte felébredve, magához térve, könnyzavaros szem­mel s igen józanon!</p>
<p n="HU06043878">- Kik?</p>
<p n="HU06043879">- Azok, akiknek... azok a szép és kifestett némberek, akiknek nincsenek szüleik és testvéreik és férjeik, és mégis az egész világ férfia szereti őket...</p>
<p n="HU06043880">A fiatalember megrökönyödött, s nagy szeme még nagyobbra nyílt.</p>
<p n="HU06043881">- Na látja - kacagott fel kurtán az asszony. - Árvalányok. Hát nem szép szó! Maga népköltési gyűjtő, hát írja fel: a parasztok nevezték így el ezeket a - cafatokat!</p>
<p n="HU06043882">Hátraesett a feje, és keservesen lihegett.</p>
<p n="HU06043883">A homlokában egy kis nyomást érzett, s feje félrebillenve hevert a vállán.</p>
<p n="HU06043884">- Maga nem is koccint velem - kapta fel a fejét, s odaintett a fiatalemberre.</p>
<p n="HU06043885">Ez töltött, s felemelte a két poharat. Egyiket a papné kezébe adta, a másikkal koccintani akart.</p>
<p n="HU06043886">- Koccints! - mondta halk kiáltással az asszony, s mosolygott.</p>
<p n="HU06043887">- Kisztihand!</p>
<p n="HU06043888">- Még egyszer!</p>
<p n="HU06043889">- Kézcsók!</p>
<p n="HU06043890">- No még egyszer, üssük össze!</p>
<p n="HU06043891">- Pá!</p>
<p n="HU06043892">Most itták ki a bort. Mind a ketten fenékig. A fiúnak tetszett a megkótyagosodott asszony. Izgatta, s hirtelen látni akarta, milyen egy falusi derék, tisztességes asszony, ha beboroz.</p>
<p n="HU06043893">- Mit csináljak - szólt az asszony, s széleset legyintett -, az uram az árvalányoknál van; ezzel itt hagyott engem árvalánynak.</p>
<p n="HU06043894">A tekintete homályos lett, s a poharat szinte elejtve engedte oda a fiúnak.</p>
<p n="HU06043895">Halkan beszélt, hangjának minden ércét elsikkasztva, szinte a hangja árnyékával, hogy ne hallják a bent lármázók, s hogy jobban meg tudja éreztetni a szóval a gondolatát.</p>
</sample>
<sample><p n="HU06043889">- Kézcsók!</p>
<p n="HU06043890">- No még egyszer, üssük össze!</p>
<p n="HU06043891">- Pá!</p>
<p n="HU06043892">Most itták ki a bort. Mind a ketten fenékig. A fiúnak tetszett a megkótyagosodott asszony. Izgatta, s hirtelen látni akarta, milyen egy falusi derék, tisztességes asszony, ha beboroz.</p>
<p n="HU06043893">- Mit csináljak - szólt az asszony, s széleset legyintett -, az uram az árvalányoknál van; ezzel itt hagyott engem árvalánynak.</p>
<p n="HU06043894">A tekintete homályos lett, s a poharat szinte elejtve engedte oda a fiúnak.</p>
<p n="HU06043895">Halkan beszélt, hangjának minden ércét elsikkasztva, szinte a hangja árnyékával, hogy ne hallják a bent lármázók, s hogy jobban meg tudja éreztetni a szóval a gondolatát.</p>
<p n="HU06043896">- Hát nem árvalány vagyunk-e mind, asszonyok!</p>
<p n="HU06043897">A fiú erősen néző szemekkel bámult rá.</p>
<p n="HU06043898">Az asszony tekintete kitágult, s világos rejtelmű lett.</p>
<p n="HU06043899">- Kim van nekem a világon!</p>
<p n="HU06043900">A fiú az első perctől érezte, hogy nagy és súlyos válságot idézett föl a nő lelkében akaratlan leleplezésével, s ezzel bizonyos férfiúi kötelességet vállalt magára, hogy segítségére lesz a kiigazodásban, de azért minden pillanatban összezavarodott e közt a nemesnek tetsző feladat érzése közt, s a közönséges ifjú ember kíváncsi öröme közt: mi lakik egy asszony lelkében!</p>
<p n="HU06043901">- Mi közöm ahhoz a debreceni szűcshöz?... Meg a régen meghalt feleségéhez?... Mi közöm ahhoz a fekete szakállas paphoz?</p>
<p n="HU06043902">Keservesen felnevetett, s furcsa, fanyarul mosolygó arccal nézett a fiatalember szemébe.</p>
<p n="HU06043903">- Fiacskám, maguk férfiak hozzá vannak szokva, hogy mindig sarkantyús csizmában járjanak! - Hogy vennék észre, mikor gázolnak rá egy olyan gyenge kis virágra, amelyiknek tövise sincs: a női szívre!</p>
<p n="HU06043904">Leeresztette a szempilláit a szembogarakig, s zavaros, hólyagos szemmel nézett el.</p>
<p n="HU06043905">- Ezeken a világokon maguk uralkodnak, s aki uralkodik, az csak magával törődik. Csak a rab­szolgák érzik meg a felettük állóknak a ki nem mondott, meg sem támadt érzését is. A férfi csak magának él, csak magáért! Önző, mert szabad az lennie, fásult, mert mindent megkap, hiú, mert mindent csak maga körül elrendezve láthat. Az asszonyi hiúság: szánalmas kis ön­ámítás. A férfihiúság: diadalmas önérzet.</p>
<p n="HU06043906">- Talán nem - vetette közbe igen halkan a fiatalember, s meg volt győződve, hogy de igen.</p>
<p n="HU06043907">Az asszony nem is reflektált rá.</p>
<p n="HU06043908">- Mi köti hozzám a férfiamat? Van neki egy asszonyi állatja, aki minden hasznoknak edénye... Ez az övé, ez kizárólag és teljesen az övé! Rendelkezésére áll. S a többi is az övé. Az egész asszonyi nem: egyformán várják mindenfelé a világon őt az árvalányok... Egy itt, tíz ott, száz amott, ezer, tízezer, milliárd, szétszórva az egész világon! És egyik sem tud többet vagy keve­sebbet adni neki...</p>
</sample>
<sample><p n="HU06043798">S most, az izzó hangulatban, mikor minden pár percben új csatát vívott meg a lelkében, mintha rajta maradt volna az a nyomott, tompa színtelenség, amely az urán feküdt eddig. Mintha köd ereszkedett volna hirtelen a szomorú és szürke völgyre, amelyben az élet hajója előrecsúszott a piszkos, megáradt, sárga habokon. Nem látta tovább a parti füzeket, a lapos dombhátat, amelyet kisült, homokfutás szaggatta öreg legelő takart, a távoli kéklő hegyeket, amelyek jeleznék, hogy az élet téresebb és messzevezetőbb, mint egy kis lélek hétköznapja mutatja; sem az eget, a fellegek álmainak a mély kékségbe fölvert poézisével, sem a távoli kis házakat, a rakott kazlakat a mezőkön, a csordákat és a vízre mosni siető asszonyokat. Csak köd volt előtte, mögötte; köd öntötte el a hajóját; köd, amelytől meg kellett vénülnie, amely­ben nem látta a kezét, ha eltartotta, nem látta a mellette ülő utasokat, nem látta a gondolatait... Aztán mintha szél fuvallna, egy kissé kitisztult, tompa és ellenséges szürkeséggé, amelyben igen unalmas és közömbös lett neki az egész társaság. Ahogy körülnézett rajtuk, elámult azon, hogy mért van ő itt! Mi köze neki ezekhez? Mi hozta ide, s mi tartja itt? Mi ez az egész élet? Hol van az a kapocs, amely összeköti őt e néppel?</p>
<p n="HU06043799">Tévetegen és szomorúan nézett körül. Aztán szeretett volna felugrani és utánaszaladni az urának.</p>
<p n="HU06043800">A társaság is hamar észrevette, hogy elmúlt a kártya hevessége, s mindjárt leszállították a tétet a becsületes egyfilléres alapra, hogy többen részt vehessenek. A kompánia megnőtt, s mi­hamar fölvetették azt az indítványt, hogy alakuljanak át társasjátékká.</p>
<p n="HU06043801">- Tűz, tűz! - kiabáltak a lányok, s mivel sem a háziasszony, sem Miskolczyné, se Misky bácsi nem rontották el a kedvüket, átmentek a másik szobába mindannyian, s a nagy asztal körül letelepedve a Fájer nevezetű hazafias játékba kezdtek, amelyben a legártalmatlanabb szerel­mes­párok érezték legjobban magukat.</p>
<p n="HU06043802">Miskolczyné csendesen, megszelídülve, mosolyogva ült, s szórakozottan, élénkség nélkül tartotta a kártyát a kezében.</p>
<p n="HU06043803">Úgy nézett körül a vidám társaságon, mint az előbb az ura, nem volt itt senkije. Ezek az arcok, a vidámság álarcával borítva, olyan félelmesek és olyan idegenek voltak neki. Mikor meg­rettenve mégis ismerős, megszokott valami után nézett, hiába szaladt körül a szeme a ruhá­kon, a bútorokon, már csaknem elszédült a kavarodásban, mikor a kártyáira pillantott.</p>
<p n="HU06043804">Mélyen és boldogan felsóhajtott. Ezek mintha a családja tagjai lennének, ezekre ráismert és megkönnyebbült.</p>
<p n="HU06043805">- Mi bajod, édesem? - kérdezte a háziasszony, és derült arccal tette hideg tenyerét a kezére.</p>
<p n="HU06043806">- Semmi, kedvesem, semmi - mondta rajtakapottan, s fázósan húzta el a kezét. Iszonyodott ennek a nőnek az érintésétől. Olyan sovány volt, és olyan szürke szemű.</p>
</sample>
<sample><p n="HU060431014">- No halljuk!</p>
<p n="HU060431015">- No csak ne firtassa az urát - dördült bele a Misky bácsi hangja -, tudhatja, hogy rossz pénzbe nem üt a mennykő.</p>
<p n="HU060431016">Miskolczyné hangosan felkacagott erre az összeházasított közmondásra. Úgy nevetett, hogy Ilkának meg kellett ölelnie, hogy ki ne forduljon a székéből.</p>
<p n="HU060431017">Végre magához tért, s megismerte Ilkát.</p>
<p n="HU060431018">- No kislányom? - s megveregette, megsimogatta az arcát. - Ha egyszer magunkban maradunk, adok neked egy jó tanácsot! azt, hogy ne higgy a férfiaknak!</p>
<p n="HU060431019">Misky bácsi megszólalt bődüléshez hasonló hangon.</p>
<p n="HU060431020">- Hát nem borban az igazság?!...</p>
<p n="HU060431021">A hangulat olyan élénk lett, hogy minden szóra hatalmas kacagás tört ki, amitől jobbra-balra fordultak a fiatalok. Miskolczyné káprázó szemmel bámult közéjük. Úgy elcsodálkozott, mint a józan ember, ha egyszer részeg kompániába kerül. Nem értette, mi van itt. Az egész világ meg van háborodva, aztán ő is elkezdett egy kicsit nevetni, úgy befelé, hogy a fogai kivillog­tak.</p>
<p n="HU060431022">Ekkor pedig nyílt az ajtó, s bejött rajta egy csomó férfi. Nagyobb részük az ő urának a fejét viselte, kisebb részük a Sarudyét. Nagyon, nagyon ki kellett nyitnia a szemét, hogy ki tudja egymástól válogatni a két típust.</p>
<p n="HU060431023">A Miskolczyak feje mind nagyon komoly volt, s megijedve és szigorúan nézett.</p>
<p n="HU060431024">Egy Miskolczy Endre aztán kivált a sok közül, s a másik percben ott volt már közel az arcán.</p>
<p n="HU060431025">- Édes feleségem! Te mit csinálsz?</p>
<p n="HU060431026">- Mulattatom a világot - mondta olyan tréfával, amelyről érezte, hogy az keserves egy tréfa.</p>
<p n="HU060431027">Újabb hangos kacagás tört ki erre a szavára. Mindenki gyöngéden és szeretettel nézett rá, szinte hálásan a kedves hangért.</p>
<p n="HU060431028">- Hol voltál? - súgta az ura fülébe, ugyanazzal a merev arccal, amelyen többé nem bírt ural­kodni.</p>
<p n="HU060431029">- Én?</p>
<p n="HU060431030">- Az ár-va-lá-nyok-nál?</p>
<p n="HU060431031">- A pokolba!... - kiáltott fel akaratlanul hangosan a férj. - A doktornál voltunk, aki megmuto­gatta az ásványgyűjteményét. Azt szeretném neked is megmutatni. Istenem, ha csakugyan tanár lehettem volna! Akkor volnék én boldog ember, kedves kis asszonyom, ha a kövekkel lehetne foglalkoznom az emberek helyett.</p>
<p n="HU060431032">Olyan őszintén nagy érzés volt a szavában, olyan frisseség és igaz lelkesedés, hogy az asszony­nak abban a részeg, beteg és megkínzott szívében megindult valami áramlás, és egy­szerre visszájára fordult minden, minden.</p>
<p n="HU060431033">Szigorúnak látszó, de téveteg szemével elkezdett keresni valakit, s látszott az arcán, hogy valami nagy és kemény gondolatot akar kipréselni a fejéből, végre meglátta, akit keresett, s hirtelen kivörösödve kiáltott fel:</p>
<p n="HU060431034">- Pfuj az egész Kisfaludy Társaság!</p>
<p n="HU060431035">A kompánia, amely ebben az éjfél utáni órában hihetetlenül fel volt villanyozva, karban tört ki valami soká meg nem szűnő kacagásra. A gyerekek kiszaladtak a másik szobába, s lehempe­redtek az asztalokra és a díványokra, és percekig, míg mindnek meg nem fájult a dereka, sőt ezután, ha a jelenet eszükbe jutott, hónapokig s bizonyára még ma is kacagnak, ha meg nem haltak.</p>
</sample>
<sample><p n="HU06043348">- Ma? Azt mondtad, vasárnapra hívott.</p>
<p n="HU06043349">- Jaj igen, de aztán úgy egyeztünk meg, hogy jobb lesz, ha szombat este, már hogy ma este megyünk be hozzájuk.</p>
<p n="HU06043350">- Jó.</p>
<p n="HU06043351">- Hát elmegyünk?</p>
<p n="HU06043352">- El.</p>
<p n="HU06043353">- Na Ágneska! - jött be vidáman Anna, azzal a száraz vidámsággal, amely sohasem hagyta el, mint a kék mosórékli, ezt a derék vénlányt. - Hát tejszínnel iszod a kávét?</p>
<p n="HU06043354">- Ha kapok.</p>
<p n="HU06043355">Nevetett. Még a gyerekek is nevettek. A kisasszony most jött be, s mindjárt nevetni kezdett.</p>
<p n="HU06043356">- Kisztihand.</p>
<p n="HU06043357">- Jó reggelt, kisasszony - mondta a papné, s eszébe jutott, hogy tegnap megtegeződött vele.</p>
<p n="HU06043358">A lány arca kissé el is borult.</p>
<p n="HU06043359">- Hát hogy aludtál fiacskám?</p>
<p n="HU06043360">- Jól, néni - mondta a lány, s nevetett.</p>
<p n="HU06043361">- Géza, ne torkoskodj - szólt rá a középső fiára az asszony.</p>
<p n="HU06043362">A gyerek az asztal közepén levő kalácsból csipegette ki titokban a mazsolát, s most restel­kedve húzta le a fejét a válla közé.</p>
<p n="HU06043363">A reggeli könnyen folyt le.</p>
<p n="HU06043364">A kisasszony sietve szedte a sálkendőjét, és ment az iskolájába.</p>
<p n="HU06043365">- Kisztihand - köszönt el a társaságtól, amely még az asztalnál maradt.</p>
<p n="HU06043366">- Alászolgája - szólt a pap.</p>
<p n="HU06043367">- Isten vele, édesem - mondta Anna.</p>
<p n="HU06043368">- Pá, fiacskám - eresztette el a papné. - Hát aztán, ha Szarka úr megjön, mit csináljak vele?</p>
<p n="HU06043369">- Jaj istenem, tessék elrepíteni - nevetett kissé elpirulva a kisasszony, akinek az este óta nem jutott eszébe Szarka úr.</p>
<p n="HU06043370">- Jó, majd elrepítem a dedóba.</p>
<p n="HU06043371">- Kisztihand - nevetett a lány, s magára húzta az ajtót.</p>
<p n="HU06043372">- Én nem tudom, miért reggelizünk mi idebenn - mondta a pap.</p>
<p n="HU06043373">- Igazán, én sem tudom - mondta Anna is.</p>
<p n="HU06043374">- Köszönöm szépen a reggelit - állottak fel a gyerekek, és sorba kezet csókoltak.</p>
<p n="HU06043375">- Készen vagytok a leckével? - zördült rájuk az anyjuk.</p>
<p n="HU06043376">- Igenis - felelt kórusban a három gyerek.</p>
<p n="HU06043377">- Persze hogy készen - mondta Anna. - Ha a tanító is csak annyit kérdezne, akkor jó volna!</p>
<p n="HU06043378">- Már egyszer egy alapos vizsgának vetem alá a gyerekeket - szólt a pap, aki restellte a felesége előtt, hogy sohasem foglalkozik a gyerekeivel.</p>
<p n="HU06043379">A gyerekek azonban siettek ki a szobából, s kis idő múlva könyveikkel a hónuk alatt újra be­bukkantak, sorra kezet csókolni, és szaporán mentek az iskolába, amely különben a tőszom­szédjukban volt.</p>
<p n="HU06043380">- Hova viszitek hát jövőre a gyerekeket? - kérdezte Anna, mert szeretett egy kicsit részt venni a családi tanácsban.</p>
<p n="HU06043381">- Debrecenbe - mondta a papné indignálódva.</p>
</sample></samples>