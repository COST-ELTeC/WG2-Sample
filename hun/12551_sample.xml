<?xml version="1.0" encoding="UTF-8"?>
<samples n="HU12551">
<sample><p n="HU12551650">- Itt vagyok, Katalin, - szólalt meg Kálmán, összeszedve magát. - S nem is megyek el, mig meg nem hallgatsz. Te azt hiszed...</p>
<p n="HU12551651">- Nem, én nem hiszek már semmit! - szakitotta félbe Katalin. - Ne beszéljen, hagyjon el!</p>
<p n="HU12551652">- Nem megyek, Katalin. Te azt hiszed, hogy hütlen lettem volna hozzád, ha...</p>
<p n="HU12551653">- Nemcsak hiszem, de tudom is! - fordult feléje hirtelen.</p>
<p n="HU12551654">Aztán felállott, merőn a szemébe nézett.</p>
<p n="HU12551655">- Most már én is azt mondom, legyen vége a komédiának. Elhiszem, hogy szeret, higyje el ön is, hogy én is szerettem igazán, mélyen. Szeret, de gyáva. Hallja? Gyáva. Most visszajött, mert azt hiszi, hogy ujra gazdag vagyok. Csalódik, rettenetesen csalódik, uram! Tudja meg, hogy épp most, egy pár órával elébb kiabálta a mostohám, hogy nem váltja meg a Szentpáli fattyuknak a birtokot. Érti? Okosabb ám az a közönséges asszony, mint önök gondolták!</p>
<p n="HU12551656">- Mese-beszéd. Az az asszony meg fogja váltani a birtokot.</p>
<p n="HU12551657">Oly határozottan mondta ezt Kálmán, mintha irásból olvasta volna. Katalin egy pillanatig tétovázva nézett körül. Ugy tetszett neki, mintha valaki az ajtón hallgatódznék. Közelebb lépett Kálmánhoz.</p>
<p n="HU12551658">- Az meg lehet. De akkor is a maga gyermekeinek váltja meg.</p>
<p n="HU12551659">Katalin nem csalódott, az ajtón hallgatódzott valaki.</p>
<p n="HU12551660">Róza volt. Hirtelen benyitott a szobába, s mintha nem tudott volna Kálmán ittlétéről, meg­lepetést szinlelve állott meg az ajtó nyilása közt.</p>
<p n="HU12551661">- Á! Baróthy úr! Nem is tudtam, hogy megérkezett.</p>
<p n="HU12551662">Aztán Katalinhoz fordult:</p>
<p n="HU12551663">- Katalin, jer ebédelni. Nemde, Baróthy úr is itt ebédel?</p>
<p n="HU12551664">Ezt Katalintól kérdezte, nem Baróthytól.</p>
<p n="HU12551665">Katalin hidegen válaszolt:</p>
<p n="HU12551666">- Ezt kérdezd meg Baróthy úrtól.</p>
<p n="HU12551667">- Hát akkor megkérdem Baróthy úrtól. Ugy-e, velünk ebédel?</p>
<p n="HU12551668">Kedves, szeretetreméltó igyekezett lenni, a mi nagyon nehezen sikerült neki.</p>
<p n="HU12551669">Kálmán meghajtotta magát s némán követte a leányokat.</p>
<p n="HU12551670">Szentpáli és felesége már ott volt az ebédlőben. Nyoma sem látszott rajtuk a nemrég lezajlott viharnak. Az új asszony émelygős kedvességgel fogadta Baróthy Kálmánt s Róza és Anna között mutatott neki helyet. Katalin az asztal másik oldalára ült, az ikrek közé.</p>
<p n="HU12551671">Az ebédnél nem sokat beszéltek. Katalin csupán az ikrekkel foglalkozott. Ő maga alig evett. Egész idő alatt azon törte a fejét, hogy mi történhetett apja és az új mama között. Érezte, hogy van valami készülőben s hogy az a valami csak rosszat hozhat rá és testvéreire.</p>
<p n="HU12551672">S a mint néha lopva Kálmánra tekintett, a ki láthatólag kényelmetlenül érezte magát a két leány között, önkéntelenül eszébe jutott Kálmán utolsó mondása: Az az asszony meg fogja váltani a birtokot. Ő meg mindjárt rámondta: meg,de a maga gyermekeinek.</p>
</sample>
<sample><p n="HU12551859">- És nekem nincsenek? Mi lesz az én gyermekeimmel? Akkor dobod ki, a mikor neked tetszik. Kidobsz engem is, a gyermekeket is!</p>
<p n="HU12551860">- Gondolj rólam akármit, nem bánom. Ha tetszik, akkor is enyém lesz a Szentpáli-birtok, ha nem tetszik: akkor is!</p>
<p n="HU12551861">- Hát igen, jól van, - mondta Szentpáli egy kissé lecsillapodva, - megveszed abirtokot. Ezt teheted. De mit gondolsz rólam? Miféle szerepem lesz azután nekem ennél a háznál?</p>
<p n="HU12551862">- Mi lesz, mi! Furcsa kérdés. A világ előtt azután is te léssz az úr. Én úgy sem értek a gazda­sághoz. Te léssz a gazda.</p>
<p n="HU12551863">- S a gyermekeim?</p>
<p n="HU12551864">- Ki bántja a te gyermekeidet? Éppen úgy élnek itt, mint eddig. Tanittasd a fiúkat tovább. Az én fiaimat is, a te fiaidat is. A leányokat, ha megnőttek, férjhez adjuk. Az igaz, hogy a te leányaidnak nem lesz olyan nagy hozománya, mint az én leányaimnak, de azért csak akad férj nekik is...</p>
<p n="HU12551865">- Ó édes Istenem! - kiáltott föl Szentpáli, - mit kellett megérnem! Mit!</p>
<p n="HU12551866">Arczát a kezébe temette s hosszan, sokáig ült szótlanul, majd izgatottan kelt föl, mindegyre homlokához kapott: azt hitte, szétreped a feje. Közel állott a megőrüléshez. Hirtelen a kilincsre tette kezét.</p>
<p n="HU12551867">- Hová mégy? - kérdezte az asszony ijedten.</p>
<p n="HU12551868">- Szabad levegőre. Azt hiszem, megfulladok!</p>
<p n="HU12551869">- De Gábor! Most hideg van. Meghülsz. Maradj itt.</p>
<p n="HU12551870">- Nem, nem!</p>
<p n="HU12551871">- Felébreszted a gyermekeket.</p>
<p n="HU12551872">Ez hatott. Erőtlenül hanyatlott le a diványra, arcza sápadt volt, ugy feküdt ott mint egy halott.</p>
<p n="HU12551873">Az asszony rémülten fogta meg a kezét.</p>
<p n="HU12551874">- Gábor! Mi bajod?</p>
<p n="HU12551875">Szentpáli bánatos mosolylyal nyugtatta meg:</p>
<p n="HU12551876">- Semmi, semmi.</p>
<p n="HU12551877">Aztán egy kis szünet után hozzá tette:</p>
<p n="HU12551878">- A birtokkal tehetsz, a mit akarsz. Váltsd meg, ha kedved van rá. Én ugy sem tehetek ellene. De kikötöm magamnak a jogot, hogy, ha én nem tehetem, gyermekeim visszaválthassák...</p>
<p n="HU12551879">- O azt nem bánom, - mondta az asszony s diadalmasan nézett arra felé, hol az ő gyermekei aludtak. Nem vette észre, hogy férje is e pillanatban nyugodtabb volt s arczán egy vékonyka sugár villant meg: a remény egy alig látható sugara. Azzal a gondolattal hunyta le szemét: hátha Isten megsegiti valamelyik Szentpáli fiút a visszaválthatja ősei örökét?...</p>
<p n="HU12551880">Az első bál! Valami titkos varázserő lehet e pár szóban, melynek hallatára hangosan dobog a fiatal leány szive, édes izgalom pirja fösti rózsásra a halovány arczot.</p>
<p n="HU12551881">Az első bál!</p>
<p n="HU12551882">Az első lépés a világba.</p>
<p n="HU12551883">A nagyok világába.</p>
<p n="HU12551884">A gyermekszobából egyszerre át egyfényesen világitott terembe, hol frakkos ifjak fogadják mosolyogva az iruló-piruló, bátortalanul lépő leánykákat, kik egy pár forduló után nagy leányoknak érzik magukat s szünetkor csodálkoznak magukon, hogy ezért voltak izgatottak oly hosszú időn keresztül... Hiszen ha ezt előre lehetne tudni! Mi jó, hogy nem lehet. Csak igy marad meg egy egész életre édes emléknek az első bál, mely oly sok kedves ábrándot fakaszt a fiatal szivekben...</p>
</sample>
<sample><p n="HU12551318">- Nagyon jó. Látszik, hogy van izlésed.</p>
<p n="HU12551319">Megcsókolta a gyermekeket, gyorsan a hintóba ült s elhajtatott.</p>
<p n="HU12551320">Katalin elmélázva nézett apja után. Valami különös sejtelem támadt a szivében. Mikor a hintó eltünt, betámolygott a szalonba. Az asztalkán egy fölbontott levél hevert. Csak rátekintett és megismerte az öreg Baróthy kezeirását. Delejes erővel vonzották a betük, nem tudott ural­kodni magán. Vajjon mit irhat Baróthy?</p>
<p n="HU12551321">Az volt a levélben:</p>
<p n="HU12551322">»Kedves Gábor! Még ma jere be a városba. Beszéltem Boronkainéval. Hajlandó a házas­ságra. Ne szalaszd el a kedvező alkalmat: ez a házasság még megmenthet a bukás­tól. Baróthy.«</p>
<p n="HU12551323">Kihullott a kezéből a levél. Félaléltan rogyott le a székbe. Tehát az apja házasodik! Az ő anyja helyére...</p>
<p n="HU12551324">Nem tudta, nem akarta befejezni gondolatát.</p>
<p n="HU12551325">És még ő készitette el a látogatásra! Mily nagy gonddal kötötte meg a nyakkendőt!</p>
<p n="HU12551326">Az ikrek beszaladtak hozzá. Hevesen ölelte magához a gyermekeket.</p>
<p n="HU12551327">- Nem! Nem! Ne féljetek! Az enyém maradtok! Nem lesz más mamátok!</p>
<p n="HU12551328">Egész nap ez a név üldözte: Boronkainé. Este korán lefeküdt az ikrekkel (tudta, hogy hiába várja az apját), de szemére nem jött álom: folyvást az a nő állott előtte, a kit majd igy kell szólitania: anyám.</p>
<p n="HU12551329">Kell? Nem, nem! Ezt a szót nem fogja kiejteni. Hisz az ő apja nem anyát hoz a házhoz, hanem egy asszonyt,a kinek, hir szerint, sok pénze van.</p>
<p n="HU12551330">Mély keserüséggel töltötte el a szivét a gondolat, hogy az ő édes apjuk, csak a vagyon meg­mentésére gondol, reájuk nem; hogy az ő édes anyjuknak, ennek a müvelt, fenkölt lelkü, aranyszivü asszonynak a helyét bitorolni fogja egy közönséges, müveletlen polgárasszony, kinek sok pénze van s csak egy hiányzik, az, hogy felesége legyen egy régi, előkelő nemes családból való embernek.</p>
<p n="HU12551331">Katalin ismerte látásból és hiréből Boronkainét. Dusgazdag cserzővargának volt az özvegye. Férje pár év előtt halt meg s a javakorbeli asszonyra nagy vagyont hagyott. Igaz, hogy a vagyonhoz négy gyermek is maradt: két leány és két fiu. Az idősebb leány Katalinnal lehetett egykorú. Nem egyszer látta a városban. Feltünő, izléstelen ruhában látta mindig, a minek különben nem a leány volt az oka. Az anyjának sok pénze volt, de nem volt izlése s maga is, leánya is rikitó szinü, szörnyen izléstelen ruhákat viselt. Sohasem beszélt velük, ám arczukról leolvasta a gazdag, de müveletlen emberek ostoba gőgjét.</p>
<p n="HU12551332">És ezek majd beköltöznek a Szentpáli-házba. Az asszony elfoglalja az ő anyja helyét, a mostoha­testvérekkel meg nekik meg kell osztozniok. Jó lesz, ha még ők nem lesznek a - megtürtek. Mert Boronkainé nem lesz annyira ostoba, hogy ne tudná, minő áldozatot hoz. Vagy tán nem ezzel a tudattal lép a házba s csak később tudja meg, hogy az ő férje már a tönkre­jutás szélén állott, mikor feleségül vette?</p>
</sample>
<sample><p n="HU12551249">Az eleven, vidám élet hová lett a Szentpáli-házból? Elvétve ide vetődik egy-egy távoli rokon, egy-egy jó szivü nagynéni, megnézi: mit csinálnak az árvák. De itt minden oly szomorú. Fekete gyász borult a házra, a kertre, a látogatók csak jőnek és menekülnek innét. Az ikrek, ezek a mindig nevetős arczú gyerekek, mintha nagy, komoly leányokká értek volna, búsan, leverten járnak Katalin oldalán. Látják a kismama arczán a megmérhetetlen bánatot s rájuk ragad a bánat, nem mernek nevetni, szaladgálni. Ha csak egyszer látnának mosolyt a kismama arczán! De a kismama mosolyát nem látták a temetés óta, csak a könnyét.</p>
<p n="HU12551250">- O kismama, kismama, mosolyogj már!</p>
<p n="HU12551251">Kedvesen összetette a kezét Erzsike s úgy kérte, mintha imádkoznék: mosolyogj már.</p>
<p n="HU12551252">- Édes, kicsi árvám! Hát mosolygok!</p>
<p n="HU12551253">- Ó de szomoruan mosolyogsz! De megváltoztál, kismama! Emlékszel-e, mennyit szaladgáltál velünk a kertben? No,szaladj most is.</p>
<p n="HU12551254">- Gyönge vagyok most, édesem. Nem tudok, igazán, nem tudok szaladni.</p>
<p n="HU12551255">Támolyogva, bizonytalan lépésekkel halad a kert széles utján. Az anyja ágya mellett annyi éjet virrasztott át! Virrasztott halálos, rettentő lelki gyötrelem közt. Ő, a gyönge leány, daczo­san állt szembe a Halállal, védőleg emelte anyja fölé, kétségbeesett harczra kelt, de hiába, hiába! A Halál volt az erősebb.</p>
<p n="HU12551256">Ápolás és imádkozás: ez volt az ő élete egy fél esztendeig. Vajjon enyhitette-e legalább édes anyja testi és lelki szenvedéseit?</p>
<p n="HU12551257">Valami csodás, jóleső nyugalom szállott szivére, midőn e kérdésre igennel válaszolhatott. Hányszor ölelte keblére az édes anyja: te vagy az én reménységem, Katalin! Ha téged látlak, enyhülnek fájdalmaim. Csak te élj, csak te maradj meg, nyugodtan nézek a Halál szemébe!</p>
<p n="HU12551258">Ugy kell lenni, hogy ezek a szavak adtak erőt a hősies küzdelemre - az utolsó pillanatig. Csak akkor roskadott össze, mikor vége volt minden reménynek, mikor egy bús sóhajtással égbe szállt a nemes lélek. Akkor elborult szeme előtt az egész világ, zavaros képek kavarogtak körülötte s egy szörnyü sikoltással összeomlott, eszméletlen terült el a halálos ágy mellett.</p>
<p n="HU12551259">Mikor a családi kriptába betették a koporsót, Katalin, a szegény, testben, lélekben kimerült, meggyötrött Katalin, ágyban feküdt, eszméletlen. Nem borulhatott a koporsóra, mely a Szentpáli-ház üdvét örökre lezárta. Nem csókolhatta még egyszer, utóljára azt az áldott kezet. Mire fölnyitotta szemét, néma volt a ház, mint a temető, csak az orvos volt mellette. Fölzoko­gott szivetszaggatóan:</p>
<p n="HU12551260">- Anyám, édes jó anyám!</p>
<p n="HU12551261">Erővel kellett az orvosnak visszatartani. Föl akart kelni, látni akarta az édes anyját.</p>
<p n="HU12551262">- Nem lehet, nem lehet, - mondta az orvos s könny lopódzott a szemébe.</p>
<p n="HU12551263">- Miért nem lehet?</p>
</sample>
<sample><p n="HU125511067">- Azt a pénzt csak tartogasd a rosszabb napokra. Majd ha feljő az öcséd... Azok lesznek még csak a küzdelmes napok!</p>
<p n="HU125511068">Szólt Etelka:</p>
<p n="HU125511069">- Ó, mama, ne ijeszd el Katókát!</p>
<p n="HU125511070">Katalin melegen ölelte magához Etelkát.</p>
<p n="HU125511071">- De jó vagy te! Ne félj, én nem ijedek meg. A mama csak jót mond. Tudom én, hogy nagy dolgok várnak reám, de jó az Isten, megsegit.</p>
<p n="HU125511072">Az özvegy meghatottan nézte a két leányt, kik összefonódva, mint egy fának két ága, álltak egymás mellett, halovány arczuk kipirult s nagy bizodalommal tekintettek a jövendőbe.</p>
<p n="HU125511073">- Jó az Isten, nem hagy el, - suttogták a leányok.</p>
<p n="HU125511074">Uzoniné félretette a könyvet az asztalról, összeszedte a kéziratot, s mondta a leányoknak:</p>
<p n="HU125511075">- De most feküdjetek le, gyermekeim. Ti majd egy ágyban fogtok hálni. Nincs három ágy!</p>
<p n="HU125511076">- Ó de jó lesz! - tapsoltak a leányok.</p>
<p n="HU125511077">Összebujtak az ágyban, s átölelve egymást, még sokáig suttogtak édesen, bizalmasan, mignem leszállt szemükre a jótevő álom.</p>
<p n="HU125511078">Hajnalban fölkelt az özvegy, megigazitotta takarójukat. Olyan édesen aludtak, arczukon egy-egy mosoly villant át.</p>
<p n="HU125511079">... Bizonyosan Tündérországban sétáltak.</p>
<p n="HU125511080">Nem sokáig tartott a nyugodt alvás: Katalin már öt órakor felébredett. Révedezve nézett körül a szobában s nem akart hinni szemének: az özvegy ott ült az asztal mellett s nagy sietséggel forditotta a regényt lámpavilágnál.</p>
<p n="HU125511081">- Talán le sem feküdt, kedves néni?</p>
<p n="HU125511082">Az özvegy meglepetten nézett föl.</p>
<p n="HU125511083">- Dehogy nem. Csak be kell fejeznem, a mit az este félbehagytam. Délelőtt viszem a szer­kesz­tőségbe.</p>
<p n="HU125511084">- Óh, Istenem, most én megrontottam az éjjeli nyugodalmát!</p>
<p n="HU125511085">- Sose búsulj a miatt, kedvesem. A legtöbbször hajnalban kelek. Ilyenkor legkönnyebben megy a munka. Pihent észszel, pihent erővel sokkal többet lehet elvégezni.</p>
<p n="HU125511086">- Hát akkor felkelek én is, - mondta Katalin.</p>
<p n="HU125511087">Hiába erőltette az özvegy az ágyba vissza, óvatosan, nehogy Etelka felébredjen, kiszállt az ágyból, gyorsan felöltözött. Asztalhoz ült ő is.</p>
<p n="HU125511088">- Akarsz irni, Katóka?</p>
<p n="HU125511089">- Igen, néni. Levelet irok az apának, meg György öcsémnek.</p>
<p n="HU125511090">Az özvegy papirt és tollat adott s Katalin irt. A következő levelet irta apjának:</p>
<p n="HU125511091">Édes apa,</p>
<p n="HU125511092">Isten megsegitett, szerencsésen feljutottam a fővárosba. Mindjárt első este találtam is egy kedves hajlékot, hol egyelőre meghuzhatom magamat. Uzoni Pálnak, a korán el­hunyt költőnek özvegyénél vagyok, kinek leányával az intézetben benső barátságban voltam. Szegények, elhagyatottak ők is, mint én, de tisztességes szegénységben élnek, máról holnapra, nagy, nehéz munkával szerzik meg a mindennapit s valóban nem is jöhettem volna jobb helyre: itt megnyugtató példáját látom annak, hogy miként tartja fenn egy szegény özvegy magát és vele a leánya is, becsületes, kitartó munkával. A kora reggeli órákban irom e sorokat, édes apám, itt dolgozik a derék özvegy is, regényt forditván egy ujság számára. A mint fölébred az egész város, én is elindulok - munkáért. Hála Istennek, tudok is, akarok is dolgozni s igy nem félek a jövendőtől. Lakásom czimét ide irom (Rákos-utcza 4.), de nem azért, édes apám, hogy akár értem jőjj, akár segits valamivel. Jól tudom, hogy nincs semmid, tehát nem segithetsz, annak pedig, hogy érettem jőjj és tán visszavigy, semmi értelme sem volna. Rám nézve a vissza­menés erkölcsi lehetetlenség, de meg vagyok győződve, hogy, ha te vissza is szeretnél vinni, a miben nem kételkedem, Boronkainé asszony nem fogadna vissza oly leányt, a ki megszökött a háztól. Nem engedné meg ezt az ő tiszteletre méltó erkölcsi fölhá­bo­ro­dása. Azért irom meg tehát a czimemet, édes jó apám, hogy irj nekem, a mikor teheted, a te hogylétedről és irj a szegény ikrekről, a kiknek kicsi szivét, tudom, végtelenül megbúsitottam. Vigasztald meg őket, hogy nem sokáig lesznek a kismama nélkül s addig meg nem nyugszom, mig magamhoz föl nem hozom. Csak annyi keresetem legyen, hogy nekik kenyeret adhassak. Én szivesen éhezem, csak ők ne érezzék az árvaságukat. Isten veled, édes jó apám. Csókolom a kezedet, csókold meg helyettem sokszor, sokszor az árván maradt ikreket.</p>
</sample></samples>