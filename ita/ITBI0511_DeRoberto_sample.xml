<?xml version="1.0" encoding="UTF-8"?>
<samples n="ITBI0511">
<sample><p n="ITBI0511340">—Lei parla, signora mia... ma io non bere, sa!... io non bere!</p>
<p n="ITBI0511341">—Fuori di qui!</p>
<p n="ITBI0511342">—Fuori, in cucina!... — aggiunse il ragazzo, come portava la zuppa in tavola; e si mise a spingerla pei fianchi.</p>
<p n="ITBI0511343">Céline si voltava ancora indietro, aprendo la bocca e gesticolando, come per dire altre cose, senza badare a Tano che la spingeva.</p>
<p n="ITBI0511344">—Che gente!... che gente!... — mormorava la signora, intanto che il professore, prendendo posto a tavola, tranquillamente, e annodandosi il tovagliolo sulla nuca, ripeteva:</p>
<p n="ITBI0511345">—Lasciala stare; non ti guastare il sangue. Adesso andrà a letto, e domani sarà tutto finito.</p>
<p n="ITBI0511346">—Sì; ma se avessi saputo che aveva questo vizio!...</p>
<p n="ITBI0511347">—Lavora bene, però...</p>
<p n="ITBI0511348">Tano, sopraggiungendo con la seconda portata, annunziò:</p>
<p n="ITBI0511349">—Signora, sa? Selina non ha voluta la minestra, e si sta vestendo!</p>
<p n="ITBI0511350">—Vestendo, come?</p>
<p n="ITBI0511351">—Per uscire. È da ridere! Si mette il corpetto alla rovescia, poi dalla dritta, poi se lo toglie un'altra volta!</p>
<p n="ITBI0511352">—Ah, ah!... — i ragazzi, con la bocca piena, si dimenavano sulle seggiole, intanto che la signora scrollava il capo, annoiata.</p>
<p n="ITBI0511353">Quando tutti si levarono di tavola e il professore s'era già ridotto nel suo studio, comparve l'ubbriaca, con lo scialle in testa. La padrona, alzando gli occhi al soffitto per armarsi di pazienza, disse:</p>
<p n="ITBI0511354">—Che c'è di nuovo?</p>
<p n="ITBI0511355">—Signora, me ne vado.</p>
<p n="ITBI0511356">—Dove volete andare?</p>
<p n="ITBI0511357">—Me ne vado, così... buona sera!...</p>
<p n="ITBI0511358">—Voi volete farmi impazzire?... Andate a letto, piuttosto, che non vi reggete in piedi!</p>
<p n="ITBI0511359">—No, io mi reggo... signora mia! Io mi reggo bene... molto bene!... Ih! ih!... — e si mise a piangere.</p>
<p n="ITBI0511360">—Santa pazienza!... — esclamava la signora. — Adesso perché piangete? Che diavolo vi piglia?</p>
<p n="ITBI0511361">Tra i singhiozzi, Céline rispondeva:</p>
<p n="ITBI0511362">—Ah, signora mia!... Lei offende... lei mi offende!... mi dice ubbriaca... che io mi bevo il suo vino!... Io non bevo, signora mia!</p>
<p n="ITBI0511363">La padrona finiva per sorridere, ma faceva segno di star zitti a Tano ed ai bambini, che si tenevano i fianchi.</p>
<p n="ITBI0511364">—E va bene; non bevete, ho detto male; ma adesso andate a riposarvi, che siete stanca: non lo sentite?</p>
<p n="ITBI0511365">—Niente, signora mia! — rispose l'altra, scrollando il capo. — Me ne vado!... Lei mi ha offesa; me ne vado! — E fece per avviarsi.</p>
<p n="ITBI0511366">—La vedremo! — esclamò la padrona.</p>
<p n="ITBI0511367">E passata innanzi, andò a chiudere a chiave l'uscio di casa, portando la chiave a suo marito.</p>
<p n="ITBI0511368">—Quella pazza ubbriaca vuole andar via! Non possiamo lasciarla andare in quello stato... Poi, domani saremmo senza servizio. Ho chiuso l'uscio; ma cerca di persuaderla tu.</p>
</sample>
<sample><p n="ITBI05111200">A questa dimostrazione, fatta da don Giacomo con un sorriso ambiguo, come per dare a intendere che egli non credeva poi molto a quel che diceva, il barone Ventimiglia stava per andarsene un'altra volta, perdendo la pazienza, col maggior gusto degli astanti, quando Giovannino Paternò disse:</p>
<p n="ITBI05111201">— E la storia di Pietro Micca?... Lasciamo per ora tutti questi discorsi, e sentiamo la storia.</p>
<p n="ITBI05111202">— La storia!... La storia!...</p>
<p n="ITBI05111203">Mentre il barone gesticolava ancora, don Giacomo Spatafora che lo guardava con la coda dell'occhio, riprese il suo racconto, interrompendosi un poco da principio, fingendo di aver paura di lui:</p>
<p n="ITBI05111204">— Dunque... abbiamo detto, signore, che, chiamati tutti gli uomini validi... ci siamo armati per far la guardia al paese. Di armi, quelli che ne avevano: doppiette, o pistole d'arcione, o carabine, portavano le proprie; per gli altri, c'erano i fucili della Guardia Nazionale; ma non bastavano a tanti. Saverio Rosicalerba, che ancora non si chiamava Pietro Micca, ma aveva sempre quell'aria di serietà, ed era uomo di poche parole, viene da me e mi dice che vuole un fucile, per prestare il suo servizio. Io dico: se non armiamo lui, chi vogliamo armare? Basta: la distribuzione, allo scopo di evitare favoritismi, l'abbiamo fatta a sorteggio ed ecco signore che io ho letto il nome di Saverio Rosicalerba invece di quello di Pietro Strano, che era veramente uscito. Potevo sapere?... Il grazioso era che gli schioppi — dei ferri vecchi — erano molto lunghi; e a vedere Rosicalerba, quando teneva il suo a spall'arme pareva uno che portasse una canna da pesca!</p>
<p n="ITBI05111205">Gli astanti cominciavano a ridere, e il barone Ventimiglia, rabbonitosi, prestava anche lui ascolto al narratore.</p>
<p n="ITBI05111206">— Armati tutti gli uomini, ecco signore che abbiamo disposto il servizio. Prima di tutto, ci siamo divisi in due squadre: una per la guardia di giorno e l'altra per la notte. Per non usar preferenze, abbiamo diviso a metà gli uomini di tutti i ceti: metà dei proprietari il giorno e metà la notte, così i contadini e gli operai: in tutto, saremo stati due centinaia. Di giorno, era niente: dai posti di guardia si dominavano le strade e i campi, se mai qualcuno avesse voluto entrare saltando i muri, venendo dalle traverse. Il più del tempo, si passava giocando alle carte, oppure chiacchierando, coi fucili a portata di mano. Ogni tanto, ma di raro, perché sapevano le nostre intenzioni: drlin, drlin,, lo scampanio delle sonagliere. Una carrozza: all'armi! Eccoci in fila in mezzo alla strada, sbarrandola, coi fucili spianati: "Alto là!...".</p>
</sample>
<sample><p n="ITBI05111552">"Chi, l'avvocato?... Io non vi andrò... I miei rispetti... Bisognava scriverlo...".</p>
<p n="ITBI05111553">Risalendo pel Corso, passavano rasente alle botteghe, per sorprendere quello che vi si diceva. Un signore, uscendo da un orologiaio, insisteva, col capo dentro: "Mi raccomando, che sia presto"; un vecchio, nella farmacia di Guglielmino, esclamava: "Una cosa mai veduta!..." e Scuto, il sarto, consegnando un involto di robe a un giovane, ordinava: "Portali a casa, per gli occhielli...". Carmela, rallentando il passo come stavano per arrivare alla Porta d'Aci, si guardava inquieta intorno, porgendo l'orecchio, non perdendo una parola, intanto che donna Venera, scrollava un poco il capo, recitando avemmarie.</p>
<p n="ITBI05111554">— Pazienza, comare!... Il viaggio non è finito ancora... e poi, ve l'ha detto anche la fornaia: si fa due e tre volte, fin quando San Vito risponde...</p>
<p n="ITBI05111555">— Dell'Ògnina, sono!... pesci dell'Ògnina!... — gridava un pescivendolo, con le sporte sotto il braccio.</p>
<p n="ITBI05111556">— Non dubitate; che San Vito ce lo dirà dov'è stato vostro marito...</p>
<p n="ITBI05111557">In quel momento, come sboccavano alla Porta d'Aci, un signore saliva rapidamente in carrozzella e diceva al cocchiere: "Presto, alla stazione...".</p>
<p n="ITBI05111558">— Comare!... Comare!... Avete sentito?...</p>
<p n="ITBI05111559">Carmela urtava col gomito il braccio di donna Venera, che aveva nuovamente smesso di pregare e si guardava intorno.</p>
<p n="ITBI05111560">— Avete sentito?... Alla stazione!... È stato alla stazione: è chiaro sì o no?... Ve lo dicevo io!...</p>
<p n="ITBI05111561">— Alla stazione?...</p>
<p n="ITBI05111562">— Ha detto così... Questo è San Vito che parla, comare! Andiamo presto in chiesa... voi intanto dite un paternostro e un'avemaria... Alla stazione; lo dicevo io!...</p>
<p n="ITBI05111563">E come voltarono pei Cappuccini, alcune persone ferree sotto il Tribunale leggevano un gran cartellone, con una testa di pagliaccio dipinta in rosso, nel mezzo.</p>
<p n="ITBI05111564">"Entrata dei fratelli Zirilli... L'uomo volante, fatica straordinaria...".</p>
<p n="ITBI05111565">— Comare!... Comare!... — Carmela riprendeva a dar gomitate a donna Venera: — Avete sentito?... È stata una fatica straordinaria... pel convoglio!... Vostro marito ha lavorato alla stazione, comare: qui non c'è dubbio!...</p>
<p n="ITBI05111566">Donna Venera aveva adesso un'espressione di meraviglia nel volto.</p>
<p n="ITBI05111567">— È vero... hanno detto così...</p>
<p n="ITBI05111568">— Questo è San Vito, comare... San Vito che parla con la sua stessa bocca!... Lo vedete, se avete torto di prendervela con vostro marito?... Ah, San Vito sia lodato... Venite qui, comare; leviamoci l'arsura...</p>
<p n="ITBI05111569">All'acquaiolo del chiosco ordinò due ponci: limone, anice e acqua; porse lei stessa il bicchiere alla comare, bevve poi d'un fiato e pagò.</p>
<p n="ITBI05111570">Adesso, forbendosi la bocca col fazzoletto cifrato e odoroso, su per l'erta dei Cappuccini, riprendeva:</p>
</sample>
<sample><p n="ITBI05111158">— Quell'assassino? Pensi ancora a quell'assassino?...</p>
<p n="ITBI05111159">— ...In punto di morte!...</p>
<p n="ITBI05111160">L'infermeria militare era dirimpetto all'ospedale di Santa Matta, e donna Tina vi fu in quattro salti. Tornò coi pugni stretti e il viso scuro.</p>
<p n="ITBI05111161">— Non vuole?... Mandatemi a chiamare il padre cappellano...</p>
<p n="ITBI05111162">Col padre cappellano, Mara si confessò.</p>
<p n="ITBI05111163">— Mio marito non vuol vedermi, neanche ora... perché gli hanno dette tante cose di me... che mentre lui era soldato, io mi divertivo con questo e con quello... Non è vero, innanzi a Dio!... Fu una volta sola, col limonaio, per dar da mangiare alle creature... Glielo dica vossignoria, che vorrei vederlo, prima di morire... Lui si può muovere e io no... Sono due passi, non gli farà male...</p>
<p n="ITBI05111164">Il cappellano corse anche lui; ma tornò solo, che Pietro Tosto diceva sempre di no.</p>
<p n="ITBI05111165">— Allora, sia fatta la volontà di Dio!... Mamma, vi raccomando i bambini...</p>
<p n="ITBI05111166">Ed all'alba morì.</p>
<p n="ITBI05111167">Questa la raccontava don Giacomo Spatafora, ai villeggianti seduti al fresco, sotto i platani, dinanzi al Casino di conversazione di Sant'Antonio al Monte.</p>
<p n="ITBI05111168">Come passava il fattorino che saliva ogni giorno, a cavallo all'asina, a Barreale per portarvi e prendervi la posta, Giovannino Paternò aveva detto:</p>
<p n="ITBI05111169">— To': Pietro Micca!</p>
<p n="ITBI05111170">— A proposito!— chiese il barone Ventimiglia. — Volevo domandarlo da un pezzo: si chiama proprio Pietro Micca, come quello dell'assedio di Torino?</p>
<p n="ITBI05111171">Don Giacomo Spatafora, che era il sindaco del paese, rispose:</p>
<p n="ITBI05111172">—Nossignore. Lui si chiama, a casa sua, Saverio Rosicalerba. Pietro Micca glie l'hanno appiccicato, quando fu del colèra del sessantasette.</p>
<p n="ITBI05111173">— E com'è stato?</p>
<p n="ITBI05111174">— Avrà fatto qualche atto di coraggio?</p>
<p n="ITBI05111175">— Altro che!...— esclamò il sindaco, e stava per cominciare il suo racconto; ma il segretario comunale gli fece segno di star zitto.</p>
<p n="ITBI05111176">Pietro Micca, avvicinandosi alla comitiva, si cavava rispettosamente il berretto filettato di rosso, e teneva abbassata come una sciabola la verga d'oleastro che gli serviva per frustare e punzecchiar l'asina restia, quando andava per la posta. Era basso di statura, con una faccia magra e piccola dal grosso naso ricurvo, dagli occhietti grigi e dalla barba rada, grigiastra, dura come ciuffi di setole.</p>
<p n="ITBI05111177">— Che c'è, Pietro?...— chiese il sindaco, vedendolo restar piantato lì, in quell'atteggiamento quasi militare.</p>
<p n="ITBI05111178">— Al brigadiere gli debbo dir nulla? — chiese, a voce bassa, come continuando un discorso.</p>
<p n="ITBI05111179">— Niente. Gli dirai che i certificati non li posso fare, per la ragione che lui sa. Ma nell'ufficio c'è spiegato tutto.</p>
</sample>
<sample><p n="ITBI0511982">Esasperato dalla resistenza, l'aveva afferrata pel collo, stringendo, digrignando i denti, squassando la testa; e poiché la Saponara cogli occhi stravolti, la lingua nera, non rispondeva, egli si alzò, scuotendola.</p>
<p n="ITBI0511983">—Bestia!... Alzati!... Ahu, alzati, bestia!</p>
<p n="ITBI0511984">Ma la donna non si moveva più.</p>
<p n="ITBI0511985">—Alzati, bestia!... Non mi fare spavento!...</p>
<p n="ITBI0511986">E come il compare Lucio della Motta passava di lì, colla sua mula carica di ginestra, lo trovò che la scuoteva ancora, dicendo:</p>
<p n="ITBI0511987">— Alzati, bestia!...</p>
<p n="ITBI0511988">—Principale, leviamo mano?</p>
<p n="ITBI0511989">Brasi Spataro, che ad ogni due colpi di piccone sentiva il bisogno di riposarsi, asciugandosi il sudore, tirandosi su i calzoni o frugandosi nelle tasche e attaccando discorsi coi compagni, rivolgeva per la terza volta quella domanda a Santavita l'imprenditore, il quale non gli dava retta e badava a prendere misure, sotto il sole cocente, da cui lo riparava appena un vecchio cappellaccio di paglia.</p>
<p n="ITBI0511990">—Si leva mano?... È mezzogiorno!...</p>
<p n="ITBI0511991">—L'orologio l'hai nella pancia, scanza—fatiche? Lavora!...</p>
<p n="ITBI0511992">—Boia!... — borbottò l'altro, riprendendo a grattare il vecchio muro, mentre, accanto a lui, Amaddio buttava giù, ad ogni colpo, un monte di calcinacci rotolanti sull'impalcato fra una nuvola di polvere secca che entrava in gola.</p>
<p n="ITBI0511993">—Mezzogiorno è suonato, sì o no, a San Francesco?</p>
<p n="ITBI0511994">—Non l'ho sentito — rispose breve Amaddio, continuando ad abbattere, tutto intento al suo lavoro.</p>
<p n="ITBI0511995">—Sangue d'un cane!... — riprendeva Spataro, appoggiandosi sul manico del piccone. — Mannaggia la miseria!... Almeno, sbancassi la trovatura!... — E tastava il muro e il pavimento, per sentire se risuonava a vuoto. — Chissà quanti denari debbono esser sepolti in queste vecchie case!... Gli antichi li seppellivano sotto i mattoni, per le rivoluzioni e i colèra... Mastro Alfio Mazzarà s'è arricchito, con la trovatura sbancata a Caltagirone... Sangue d'un cane!...</p>
<p n="ITBI0511996">Ma giusto in quel momento il primo rintocco del campanone del Duomo segnava l'ora del riposo, e Brasi Spataro scese il primo lungo la scala a piuoli, come un gatto, scappando subito alla taverna, pel boccone della colazione.</p>
<p n="ITBI0511997">Adesso, uno dopo l'altro, tutti i manovali lasciavano le vanghe, i picconi, le mazze, le cazzuole e i fili a piombo, per raccogliersi all'ombra, seduti per terra, o sui rottami, o sulle travi accatastate, col pane in mano e la bottiglia fra le gambe. I carrettieri smettevano anch'essi di far viaggi per la calce e la terra rossa, e attaccati i muli ai pali della nuova fabbrica, si univano agli operai. Gli scarpellini, che lavoravano la pietra di Siracusa sotto la tettoia di canna, pieni di polvere fin sulle ciglia come tanti fornai, venivano anch'essi a merendare, e non si sentiva più rumor di seghe o di piccozze. Nunzio e gli altri ragazzi che apprendevano il mestiere, andavano e venivano dall'osteria, facendo le commissioni dei più grandi, e finivano per riposarsi anche loro, con un soldo di fichi d'India disposti sopra un sasso. Spataro aveva del formaggio, delle ulive, roba sott'aceto: due o tre piatti dinanzi, e li presentava ai compagni, messo di buon umore dalle prime sorsate alla fiaschetta.</p>
</sample></samples>