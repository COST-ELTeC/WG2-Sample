<?xml version="1.0" encoding="UTF-8"?>
<samples n="ITBI1225">
<sample><p n="ITBI1225467">— Spiegami! Gli ho detto: ci pensate perché siete povero? Oh voi, povero costì, non campate? Di quel che spende un giovanotto, ci campa la moglie, e anche la balia. Allora pareva come un cieco, che gli si renda la luce degli occhi. E' non ci aveva mai pensato a questa grande scoperta. Contento, pentito, abbonito. Buon figliuolo!</p>
<p n="ITBI1225468">— Ma che diceva?</p>
<p n="ITBI1225469">— Lo vuoi sapere? Gli è giù.</p>
<p n="ITBI1225470">— Maria l'abbracciò: Rosa aperse la finestra: il letterato saliva gli scalini a tre a tre.</p>
<p n="ITBI1225471">Ma conoscendo d'aver che fare con due teste secche, Rosa si mise di mezzo, e, lui appena entrato:</p>
<p n="ITBI1225472">— Badiamo che non si torni alle solite. Lasciatemi dire a me. Tutti e due (non è vero?) siete dolenti di quel ch'è seguìto; e insomma, senza tanti preamboli, vi volete bene?</p>
<p n="ITBI1225473">Risposero con lo sguardo, egli più impicciato quasi di lei.</p>
<p n="ITBI1225474">— In nome di Dio! Fate dunque conto d'esser marito e moglie. Voi, signorino, in presenza mia qui, datele un bacio in fronte; poi subito via: che questa non è serata da veglia.</p>
<p n="ITBI1225475">La baciò. Ella guardando a Rosa, sorrise commossa; e guardando a lui, arrossì tranquillata. Rosa lo prese per mano, e: — Ora che siete guarito, andate a letto.</p>
<p n="ITBI1225476">La mane venne da lui l'oriuolaio marito della Rosa, vestito da festa, lieto e rispettoso. Giovanni l'accolse con gioia, come persona vicina a Maria; ché l'amore raggia da un oggetto su molti, e li fa venerabili o gai.</p>
<p n="ITBI1225477">Per venire, il buon uomo aveva chiusa la bottega: e si vedeva nel suo far di svizzero, povero ma dignitoso, non so che solenne. Giovanni, cattolico di cuore, amava questo protestante sincero; e le sue virtù invidiava onorando, quell'uguaglianza d'umore, quella giovialità tranquilla, quella modesta fermezza. L'accolse con gioia. — Il brav'uomo esitava come chi venga a chiedere grazia grande; e cominciava, così:</p>
<p n="ITBI1225478">— Caro signore, io vengo a pregarla di cosa che la non mi vorrà, spero, negare. Ma non m'interrompa di grazia. So delle sue risoluzioni, caro signore, quel tanto che me ne disse mia moglie: e anco senza saperne, non penserei di lei altra cosa che onorevole. L'opinione ch'i' ho, caro signore, di lei, non so se la se ne sia potuto accorgere, perché certe cose io non le so dire, ma le sento quant'altri. Sono svizzero, sa?: null'altro che un buono svizzero. Mi scuserà se non fo cerimonie. Quel ch'io la volevo pregare, gli è... non mi scomoda punto, veda... In certe occasioni c'è qualche spesuccia di più... Io ho lì un migliaio di franchi... Mi lasci dire. Glie li offro con cuore. Non mi neghi questa consolazione, gli accetti. Aspettare un anno, due, tre, non mi fa. Ne la prego in nome di Rosa. Rosa è una buona figliuola: troppo le dispiacerebbe...</p>
</sample>
<sample><p n="ITBI1225310">— Desiderate voi almeno? Ditemi, desiderate?</p>
<p n="ITBI1225311">— E se ve lo dicessi, sarei io più amata o più sicura di voi?</p>
<p n="ITBI1225312">— Oh Maria, oh simile a me negli errori e ne' dolori; oh serbatami da Dio, dal buono Iddio; o moglie mia!</p>
<p n="ITBI1225313">Fermarono che fra tre giorni e' partirebbe per Parigi: e partì. Si dissero addio senza lagrime, con quella gioia sommessa e soavemente agitata che nasce da una lontana, e né sicura né troppo incerta speranza.</p>
<p n="ITBI1225314">Matilde scriveva a Maria, consigliandola con ischiettezza d'amica e come di spassionata, a credere alla bontà di Giovanni e diffidar della propria. Lui partito, Matilde tornò. Ma qual fu lo stupore di Maria, al sentirle dire di secco in secco:</p>
<p n="ITBI1225315">— Mi marito, sai? Ho trovato un uomo... un impiegato: tarpàno, figliuola! ma buono.</p>
<p n="ITBI1225316">— Lo canzoni già, pover'uomo! Si comincia bene.</p>
<p n="ITBI1225317">— Non lo canzono io. Meglio vedere i difetti, prima che poi. Mariti dotti, mariti vispi, non ne voglio io. Questo almeno so che sarà sempre il medesimo sino in fondo. Lo conosco da bimba.</p>
<p n="ITBI1225318">— Sì, ma se gli ha essere un gianfrullone proprio.</p>
<p n="ITBI1225319">— Chi gli dice gianfrullo? Gli è un po' duro: ma ragiona bene quando ci si mette: meglio di me.</p>
<p n="ITBI1225320">— Ti piace?</p>
<p n="ITBI1225321">— Non mi dispiace. Lo vedrai quando vieni alle nozze.</p>
<p n="ITBI1225322">— Ma dunque gli è bell'e conchiuso. Me ne parli in un modo... Matilde, ci hai tu ben pensato?</p>
<p n="ITBI1225323">E Matilde, mutando voce e colore: — Sì, che ci ho pensato: bisogna finirla.</p>
<p n="ITBI1225324">Maria, come sbigottita di pietà:</p>
<p n="ITBI1225325">— Ma tu hai cosa in cuore che non mi vuoi dire.</p>
<p n="ITBI1225326">— Nulla: e per essere più sicura di non ci avere ma' nulla, piglio marito.</p>
<p n="ITBI1225327">— Ma s'egli dovesse fare la tua infelicità?</p>
<p n="ITBI1225328">— Eh via! Chi non vuol essere infelice, non è. Per non essere infelice, io ci ho un rimedio bellissimo, e te lo dico subito: basta non voler esser felice. Allora si campa, si tira innanzi per infino a quel giorno che, allegra o trista, la scena finisce. Sorella mia, chi gli ha meglio, gli ha peggio. Del tuo non parlo: non lo conosco. Onesto mi pare; e piacente è, appunto perché non si studia di piacere: e so che t'ama. Infelice non sarai, spero. Io pregherò per voi due.</p>
<p n="ITBI1225329">Poi mutava discorso; e parlava del suo damo, or affettando dispregio or tenerezza chiacchierina e chiassona più dell'usato.</p>
<p n="ITBI1225330">Giovanni da Parigi scrisse lettera poco tenera al vedere; e che per questa più piacque a Maria; con molte audacie liriche ch'erano il suo naturale linguaggio; e ella omai c'era avvezza. Tra l'altre cose diceva:</p>
</sample>
<sample><p n="ITBI1225437">— Ma, Rosa, abbiate compassione; finitela.</p>
<p n="ITBI1225438">Ed ella, tagliandogli le parole, che pareva lo volesse mangiare: — Finischiamola, sì: mi dia le sue lettere, e...</p>
<p n="ITBI1225439">— Mai.</p>
<p n="ITBI1225440">— Mai? Oh che pretensioni sarebbero le sue? mi dica.</p>
<p n="ITBI1225441">— D'amarla sempre a dispetto suo e della mia povertà, di volerla.</p>
<p n="ITBI1225442">— Oh perché non lo diceva prima?</p>
<p n="ITBI1225443">— Ah Rosa, io sono un disgraziato.</p>
<p n="ITBI1225444">— Un po' pazzo, scusi: ecco il male. Ripeto, se c'è sotto altri impicci; se Maria non fa per lei...</p>
<p n="ITBI1225445">— Ma insomma, per carità...</p>
<p n="ITBI1225446">— Quanto al campamento, quel che fa per uno, e un capo ameno come lei, ci si campa due e tre.</p>
<p n="ITBI1225447">Giovanni aperse il suo scrittoio, ne trasse il danaro che aveva, le lo mise nel grembiule, e disse:</p>
<p n="ITBI1225448">— Ecco, portateglielo, dite ch'ella oramai deve pensare a spenderlo e a risparmiarlo; non mi neghi questa carità.</p>
<p n="ITBI1225449">— Ragazzate! Appena le vede queste monete Maria, la me le schiaffa nel viso. Quel ch'i' voglio sapere da lei, gli è se la le vuol bene davvero.</p>
<p n="ITBI1225450">— Voi siete donna; e...</p>
<p n="ITBI1225451">— Io son donna, e conosco gli uomini che son fatti come gli altri uomini: ma i letterati, veda! ...</p>
<p n="ITBI1225452">— Oh sì, l'amo; col cuore l'amo; intendete? col cuore.</p>
<p n="ITBI1225453">— Badate veh! Perché...</p>
<p n="ITBI1225454">— Se ci bado! Credete voi che possiamo abbonirla?</p>
<p n="ITBI1225455">— Proveremo.</p>
<p n="ITBI1225456">— Vengo?</p>
<p n="ITBI1225457">— Oh no, signore.</p>
<p n="ITBI1225458">— Lasciate vi seguiti almeno.</p>
<p n="ITBI1225459">— Purché la stia giù in istrada; e la non salga che quando aprirò la finestra.</p>
<p n="ITBI1225460">Così rimasero. Giovanni fuor di sé voleva baciare la mano di Rosa; la quale ritrosa sorridendo, e contenta in cuore come foss'ella l'innamorata:</p>
<p n="ITBI1225461">— Sguaiato, costì!</p>
<p n="ITBI1225462">Maria nel vederla le si levò incontro, e non osava fiatare; ma l'altra: — Non è nulla: raccomodato ogni cosa: pace, e, se tu vuoi, matrimonio.</p>
<p n="ITBI1225463">E mentre Maria rimaneva in atto di rimproverarle lo scherzo importuno: — Non c'è rimedio: o sposarsi subito o lasciarsi per sempre. Voi altri siete du' pazzi: starete lì tutta l'eternità a contemplarvi, a mangiarvi l'anima, a aspettare il Messia. Pare come ne' drammi: tira, tira: c'è ancora due atti prima che vadano a letto, o prima che muoiano. Oh che cosa vi manca?</p>
<p n="ITBI1225464">— Ma, Rosa, ti pare, dopo quel ch'è seguìto?</p>
<p n="ITBI1225465">— Che cos'è seguìto? Vi siete scritti delle lettere giucche, le quali per opera mia son diventate la scritta di matrimonio.</p>
<p n="ITBI1225466">— Ma spiegami un poco.</p>
</sample>
<sample><p n="ITBI1225477">Per venire, il buon uomo aveva chiusa la bottega: e si vedeva nel suo far di svizzero, povero ma dignitoso, non so che solenne. Giovanni, cattolico di cuore, amava questo protestante sincero; e le sue virtù invidiava onorando, quell'uguaglianza d'umore, quella giovialità tranquilla, quella modesta fermezza. L'accolse con gioia. — Il brav'uomo esitava come chi venga a chiedere grazia grande; e cominciava, così:</p>
<p n="ITBI1225478">— Caro signore, io vengo a pregarla di cosa che la non mi vorrà, spero, negare. Ma non m'interrompa di grazia. So delle sue risoluzioni, caro signore, quel tanto che me ne disse mia moglie: e anco senza saperne, non penserei di lei altra cosa che onorevole. L'opinione ch'i' ho, caro signore, di lei, non so se la se ne sia potuto accorgere, perché certe cose io non le so dire, ma le sento quant'altri. Sono svizzero, sa?: null'altro che un buono svizzero. Mi scuserà se non fo cerimonie. Quel ch'io la volevo pregare, gli è... non mi scomoda punto, veda... In certe occasioni c'è qualche spesuccia di più... Io ho lì un migliaio di franchi... Mi lasci dire. Glie li offro con cuore. Non mi neghi questa consolazione, gli accetti. Aspettare un anno, due, tre, non mi fa. Ne la prego in nome di Rosa. Rosa è una buona figliuola: troppo le dispiacerebbe...</p>
<p n="ITBI1225479">— Degno uomo, e vorreste ch'io vi privassi del frutto delle vostre fatiche?</p>
<p n="ITBI1225480">— Che fatiche? Io non n'ho di bisogno. La lo vede: si campa, con un po' di giudizio, e coll'aiuto del cielo.</p>
<p n="ITBI1225481">— Ma s'io morissi?</p>
<p n="ITBI1225482">— Per codesto si può morir tutti. Non pensiamo a disgrazie.</p>
<p n="ITBI1225483">— No, mio buono amico, e ve lo dico in verità: non n'ho di bisogno per ora. Ma se mai...</p>
<p n="ITBI1225484">— A me piuttosto che ad altri: me lo promette?</p>
<p n="ITBI1225485">— Sì, ve lo prometto; e vi stringo la mano; e vorrei potervi mostrare il cuor mio.</p>
<p n="ITBI1225486">— Ci voglia bene: ecco fatto. E scusi, sa? Un altro glien'avrebbe profferto con più bel garbo, ma non con più cuore. Io certe cose (ripeto) non le so dire.</p>
<p n="ITBI1225487">— E le cose che sentite voi, degno uomo, nessuno le sa dire: credete. Tra i molti beni ch'io debbo a Maria, pongo questo, d'avermi fatto conoscere voi.</p>
<p n="ITBI1225488">— Oh Maria è una buona ragazza. Ma sfortunata! Glie la raccomando.</p>
<p n="ITBI1225489">Quest'ultima parola commosse più di tutte Giovanni, che gli strinse la mano, movendo le labbra e senza parola.</p>
</sample>
<sample><p n="ITBI1225267">— Meco? Fammi il piacere, smettiamo.</p>
<p n="ITBI1225268">Maria, tra l'affetto e il sospetto, voleva pur raccapezzare qualcosa, e temeva d'offenderla; e la guardava fisso: l'altra indispettita, canterellava in francese. Questo, a Maria, pareva una canzonatura; e:</p>
<p n="ITBI1225269">— Stamane tu mi fai de' misteri.</p>
<p n="ITBI1225270">— E tu mi fai de' miracoli.</p>
<p n="ITBI1225271">— Insomma nelle cose io ci vo' veder fino in fondo.</p>
<p n="ITBI1225272">— Se la ci vuol veder fino in fondo, oh la ci vada.</p>
<p n="ITBI1225273">— Sicuro che ci anderò.</p>
<p n="ITBI1225274">A Matilde venne sulla bocca una risposta crudele, quando s'accorse che la cominciava a perder la bussola, e che il torto era suo. Però ravveduta, ma non abbonita:</p>
<p n="ITBI1225275">— Insomma tu vuo' sapere il discorso suo, non è vero? Domandava se tu eri più tribolata di lui, domandava. Ora tu l'ha' saputa.</p>
<p n="ITBI1225276">— E perché domandava codesto?</p>
<p n="ITBI1225277">— Il perché? Non lo conosci il perché degli uomini tu?</p>
<p n="ITBI1225278">— E nel parlarti, come ti parv'egli?</p>
<p n="ITBI1225279">— Faceva il viso patetico, va. Ma poi chi lo 'ntende? Vo' altri Italiani siete una razzaccia cupa.</p>
<p n="ITBI1225280">— Come sarebbe a dire?</p>
<p n="ITBI1225281">Matilde s'avvide di nuovo che usciva della carreggiata: e delicata com'era, volle finirla di questo negozio con altri e con sé: onde seduta di faccia a Maria, e cangiando tono, le disse: — Senti Maria: non accade andar per le lunghe. Quell'uomo ti vuol bene, e tu gliene vuoi. In que' suoi fari ci leggo poco: ma galantuomo mi pare. Questo te lo dico una volta per sempre; e me ne lavo le mani. Cogli innamorati gli è un brutto impicciarsi: meglio non ci mettere né sal né olio. Credigli, non gli credere: fa quel che Dio t'ispira: io non vo' rimorsi né rimbrotti; e non intendo né anco portare il candelliere. Se la mia compagnia guasta, dimmelo, sorella mia, e io... Qui la buona fanciulla si sentì commossa e tremare la voce. Maria, l'abbracciò con tanta pietà con quanto non aveva abbracciato altri che suo cugino al mondo. Tacquero un poco; poi parlarono di tutt'altro con voce sommessa, guardandosi come persone che si riveggano dopo lunga assenza e lungo patire.</p>
<p n="ITBI1225282">Da quel giorno Matilde cansava con cura quasi trepida ogni occasion di dissapore; e se parola gli veniva detta non torta ma men ch'ilare e mite, la riparava con quante amorevolezze cordiali potesse mai. Temeva la povera fanciulla di romperla con Maria, e doversen'ire. Quand'entrava Giovanni, ella di lì a poco con una scusa se n'andava nella stanza sua; e lì, parlassero piano o tacessero, rimaneva sospesa come a chi manca il fiato. Bisognava ripregarla venisse; e Maria, sì per amore di lei, sì per riguardo di sé, la forzava a venire con loro le poche volte ch'uscivano.</p>
</sample></samples>