<?xml version="1.0" encoding="UTF-8"?>
<samples n="ITLI1026">
<sample><p n="ITLI10262084">Egli fece quella esclamazione con accento di meraviglia sincera; e interrogava attonito il volto di sua madre. La prima opposizione alle sue più dilette cure gli veniva da una madre, la quale non s'era mai altrimenti occupata di lui.</p>
<p n="ITLI10262085">- Sì, - riprese la contessa. - Io avrei voluto che tu ti dessi al commercio o all'industria, che tu entrassi, per esempio, in una Banca....</p>
<p n="ITLI10262086">- Ma è impossibile, cara mamma! - esclamò Bruno. - La mia coltura non è fatta per ciò; la conoscenza del latino e dei classici è assolutamente inutile per le Banche. Non è che io tenga in poco conto il commercio e l'industria; si è che son nato ad altro, e son preparato per altro.</p>
<p n="ITLI10262087">- Giovane come sei e col tuo ingegno, in breve tempo ti faresti la coltura necessaria per una professione più pratica! - ribattè la contessa.</p>
<p n="ITLI10262088">- T'inganni. Non avendo alcuna passione per il commercio, non vi apporterei nulla, - rispose Bruno. - E resterei sempre tra gli ultimi.</p>
<p n="ITLI10262089">La contessa tacque un istante, quasi cercasse argomentazioni più decise.</p>
<p n="ITLI10262090">- Si è che, - ripigliò quindi, - si è che la letteratura non ti darà altro che fumo. Tu hai bisogno d'una posizione indipendente, e i poemi e i romanzi e tutte le forme di letteratura non riusciranno a fartela. Se non avrai danaro tuo, stenterai la vita. Un poema, oggi, non si paga nemmeno: un romanzo si paga poco, e può costarti un anno, due, tre, di lavoro e di fatica. Hai scelto una carriera alla quale occorrono non soltanto qualità d'ingegno, ma qualità di carattere che s'avvicinano a quelle d'un apostolo o d'un martire....</p>
<p n="ITLI10262091">- Mamma, - interruppe tranquillamente Bruno, - queste idee non sono tue.</p>
<p n="ITLI10262092">- Lo confesso, - rispose Clara Dolores. - Non ho sufficiente esperienza della vita letteraria per giudicarla con sicurezza. Sono idee degli amici coi quali ho parlato di te e ai quali ho chiesto qualche consiglio....</p>
<p n="ITLI10262093">Bruno si levò d'un balzo.</p>
<p n="ITLI10262094">- Duccio Massenti! - esclamò.</p>
<p n="ITLI10262095">La contessa non rispose.</p>
<p n="ITLI10262096">- Duccio Massenti! - ripetè Bruno. - È lui che ti consiglia a contrastar la mia strada e a spingermi verso una Banca, presso la quale sarei e resterei l'ultimo degli impiegati?</p>
<p n="ITLI10262097">Si fermò innanzi alla contessa che stava seduta in una larga poltrona, l'oro del cui arco superiore si confondeva con l'oro della chioma. La signora volgeva a suo figlio uno sguardo di muto stupore.</p>
</sample>
<sample><p n="ITLI1026855">- Ma tu, che cosa credi di questo grande segreto, di questo grave fatto, che avrebbe scoperto? - domandò Carlotta.</p>
<p n="ITLI1026856">- Io credo a un malinteso. Qualche amorazzo che Nicoletta non capisce, a cui dà una importanza esagerata....</p>
<p n="ITLI1026857">La signora strinse le labbra con espressione di dubbio.</p>
<p n="ITLI1026858">- Io ci perdo la testa! - esclamò. - Perchè tu dimentichi che l'amorazzo lo avrebbe scoperto in barca! Come si possa scoprire in barca un amorazzo o un segreto, è ciò che mi vado domandando.</p>
<p n="ITLI1026859">- Hai ragione! - esclamò Maurizio. - E in barca non c'erano che lei e il conte?</p>
<p n="ITLI1026860">- Sicuro: lei, il conte, e due barcaiuoli, - confermò la signora. - Poi, mi ha raccontato il conte, hanno preso anche quel bambino, il piccolo Traldi, e gli han fatto fare un giro, per divertirlo....</p>
<p n="ITLI1026861">- Forse una lettera, caduta dalla tasca del conte? - arrischiò Maurizio.</p>
<p n="ITLI1026862">- Nicoletta non se ne sarebbe occupata! - ribattè la signora.</p>
<p n="ITLI1026863">- Forse un ritratto?</p>
<p n="ITLI1026864">- Ti pare? Fare una dichiarazione d'amore a una fanciulla, col ritratto di un'altra in tasca?... Il conte è incapace di questo cinismo!</p>
<p n="ITLI1026865">- È giusto, - acconsentì Maurizio. - E se domandassimo, chiaro e tondo al conte medesimo che cosa è avvenuto?</p>
<p n="ITLI1026866">- Potrebbe risponderci di chiederlo a nostra figlia, - osservò Carlotta.</p>
<p n="ITLI1026867">- Certo, avrebbe ragione! - confessò Maurizio. - Se si potesse farla parlare, persuaderla a dirci tutta la verità....</p>
<p n="ITLI1026868">- Lo credi impossibile? - domandò la signora.</p>
<p n="ITLI1026869">- È difficile. Lasciamo passare qualche giorno. Tu non dire più nulla. Poi, mi ci proverò io, con molta dolcezza, - concluse Maurizio.</p>
<p n="ITLI1026870">Tacquero.</p>
<p n="ITLI1026871">Maurizio bevve finalmente il suo terzo bicchierino.</p>
<p n="ITLI1026872">E Carlotta, poichè aveva ancora la rivista squadernata sotto gli occhi, disse:</p>
<p n="ITLI1026873">- Ma è proprio bello, questo brucia-profumi!</p>
<p n="ITLI1026874">Al solito convegno sulla riva del lago, Nicla giunse l'indomani, tutta attillata in un abito color d'acciaio, con un morbido cappello bigio messo di traverso a guisa del feltro d'un arlecchino, e coi guanti bigi lunghi oltre al gomito.</p>
<p n="ITLI1026875">Presso la lancia di casa, appoggiati ciascuno al remo, due barcaiuoli aspettavano in silenzio.</p>
<p n="ITLI1026876">A poppa sventolava, tutta bianca con un serpentello vermiglio aggomitolato in un angolo, la bandiera di Nicla.</p>
<p n="ITLI1026877">Bruno andò incontro alla sua amica e la guardò senza parlare.</p>
<p n="ITLI1026878">Aveva con se la goletta, per la quale aveva fatto fare dalla governante una bandierina di seta bianca identica a quella di Nicla; ma invece del serpente aggomitolato, suo padre gli aveva dipinto in un angolo un asinello che sparava calci all'aria.</p>
</sample>
<sample><p n="ITLI1026718">- Certo! - rispose Bruno. - Mi piacerebbe!</p>
<p n="ITLI1026719">- Ma egli potrebbe uccidere te, - osservò Nicla.</p>
<p n="ITLI1026720">- Tu credi? - fece Bruno sorridendo con lieve ironia.</p>
<p n="ITLI1026721">- Per carità! - esclamò la fanciulla presa da un freddo. - Non dirmi queste cose, non dirmi queste cose mai più! Che sei tu dunque? con queste idee pel capo, mi metti paura! Io pensavo che tu fossi buono e caro per la tua Nicla, e invece sei crudele e quasi feroce.... Bisogna proprio che non pensi più a te, non ti dia più la mia amicizia e ti lasci solo.</p>
<p n="ITLI1026722">E a mano a mano che parlava, s'attendeva che il fanciullo s'accorasse, e andava studiandone l'espressione per fermarsi a tempo e non farlo piangere.</p>
<p n="ITLI1026723">Ma egli s'inviperì, e rizzatosi, stese le mani al volto di Nicla, gridò infuriato:</p>
<p n="ITLI1026724">- E allora io lascerò che tu vada in barca con quel signore e che poi ti dica le brutte cose? e allora ti lascerò offendere? E anche quando sarò grande, se Duccio ti avrà offesa, io dovrò essere savio? allora egli sarà il padrone e io sarò niente?</p>
<p n="ITLI1026725">- Ma no, ma no, ma no! - interruppe Nicla con dolcezza. - Nessuno mi ha offesa e nessuno mi offenderà. Ti ho detto che Duccio voleva; voleva offendermi, e non vi è riuscito. Non ti ho detto così?</p>
<p n="ITLI1026726">Bruno assentì con un cenno del capo.</p>
<p n="ITLI1026727">- Vedi che dico sempre la verità! - aggiunse Nicla con un trapasso ardito di logica. - E non occorre muovere il papà e le sue pistole e le sue spade.</p>
<p n="ITLI1026728">- Ma non andrai più in barca con lui? - interrogò Bruno ansioso.</p>
<p n="ITLI1026729">- Sta tranquillo! - promise Nicla.</p>
<p n="ITLI1026730">- Io so che veniva sempre a mangiare a casa tua....</p>
<p n="ITLI1026731">- Non verrà più.</p>
<p n="ITLI1026732">- Me lo giuri?</p>
<p n="ITLI1026733">- Come? - esclamò Nicla. - Quale brutta abitudine! Non si deve abusare del giuramento. La promessa basta.</p>
<p n="ITLI1026734">Bruno s'acquetò; e rimettendosi a sedere, posò il capo sulle ginocchia di Nicla.</p>
<p n="ITLI1026735">- Dimmi la poesia! - pregò.</p>
<p n="ITLI1026736">Sommessamente, curva su di lui, sfiorandone la chioma e la guancia con lieve mano di sorella, in una malinconica tenerezza, Nicla intonò:</p>
<p n="ITLI1026737">Io vo' da questa rupe erma cantare,</p>
<p n="ITLI1026738">Te fra le braccia avendo e via lontano</p>
<p n="ITLI1026739">Calar vedendo l'agne bianche al mare</p>
<p n="ITLI1026740">Sicilïano.</p>
<p n="ITLI1026741">E guardava le lunghe ciglia e la bocca fresca del fanciullo, che per chiamar le carezze fingeva dormire, e spalancava gli occhi non appena le carezze tardavano. Povero piccolo uomo; povero piccolo uomo, perduto nel mondo vasto e tremendo; debole e mal difeso e male sorretto nel cammino; ma già pieno d'ira, d'orgoglio e di passione; già vendicativo e tirannico, audace e geloso; lupatto tra i lupi.</p>
</sample>
<sample><p n="ITLI10261017">Il vento fischiava; sulla riva, i barcaiuoli stavano vuotando le loro barche dall'acqua che le aveva invase; e grandi nuvole viaggiavano frettolose per il cielo bigio.</p>
<p n="ITLI10261018">La fanciulla guardò sulla spiaggia il luogo in cui Bruno l'aveva salutata la sera prima, e gli occhi le si riempirono di lagrime.</p>
<p n="ITLI10261019">Suonò alla portineria della villa, e la governante venne ad aprire.</p>
<p n="ITLI10261020">- Oh signorina! - disse. - Favorisca. La casa è tutta sossopra, e vorrà scusarmi. Una partenza così improvvisa....</p>
<p n="ITLI10261021">E precedendo la fanciulla, la fece entrare nel salotto a pian terreno, i cui mobili eran coperti di tela giallina, e le pareti di tappezzeria chiara a righe grigie, sul gusto inglese.</p>
<p n="ITLI10261022">La governante era una donna di circa cinquant'anni, alta e robusta, con occhi cilestri; portava in testa una cuffia nera orlata di bianco, e sulla veste scura un candido grembiale.</p>
<p n="ITLI10261023">Ella restò in piedi mentre Nicla sedeva sopra un divano.</p>
<p n="ITLI10261024">- Volevo avere notizie, - disse la fanciulla, - di Brunello.</p>
<p n="ITLI10261025">- Me lo imagino. Oh quanto ho udito parlare di lei, signorina! Brunello non parlava d'altri, lei era il suo Dio.</p>
<p n="ITLI10261026">- Sì, un dio, - esclamò Nicla involontariamente, - che non può nulla.</p>
<p n="ITLI10261027">- Il signor conte è partito stamane, all'alba, coi cavalli, - raccontò la governante. - È stata un'idea bizzarra, così, venutagli d'improvviso, come tante altre. Il signor conte ne aveva di curiose ogni giorno; era un carattere difficile. Iersera ci ha licenziati, Antonietta la cuoca, Carlo il domestico, e me. Io sono rimasta per far la consegna della casa, e potrei rimanerci anche un mese, perchè il signor conte ha pagato fino a tutto il mese venturo. Carlo non ha mancato di far osservare al signor conte che poteva partire stamane alle undici, con un treno che è comodo. Ma egli s'è infuriato: voleva partire subito; mandò a noleggiare da Vico Malerba una carrozza a due cavalli, e la carrozza è venuta a prenderlo verso le quattro del mattino. Sono partiti così, e non erano a cinquanta metri dalla casa, che è scoppiato il temporale.... Vergine santissima, che tempesta! acqua e grandine e vento! Nessuno di noi si è coricato; pensavamo tutti al signor conte e a Brunello. Li aspettavamo di ritorno da un momento all'altro.... Ma sì; neanche i fulmini lo trattengono il signor conte quando s'è messo in capo un'idea; e non sono tornati.</p>
<p n="ITLI10261028">- Ma dove andavano? - chiese Nicla ansiosamente.</p>
</sample>
<sample><p n="ITLI10261600">Accorsero i domestici, accorse il conte de la Jonchère, fu chiamato il medico, il quale constatò che si trattava di cosa da nulla; una larga graffiatura al palato, che sanguinava abbondantemente; mezzo centimetro più giù, e Bruno sarebbe rimasto fulminato.</p>
<p n="ITLI10261601">Il ragazzo fu ricondotto a casa, accompagnato da Gastone, che doveva chiedere scusa al conte Fabiano; poi per riguardo alle famiglie, si tentò di nascondere la cosa, e non se ne parlò che sottovoce.</p>
<p n="ITLI10261602">Ma se ne parlò molto; il conte Fabiano rimase un paio di giorni come atterrito; il professore Salapolli fu rapito in estasi. Arrischiar la pelle per la supremazia della lingua nazionale! farsi infilare per il vocabolario! Non aveva mai udito nulla di simile: la letteratura aveva dato il suo battesimo di sangue all'alunno prediletto.</p>
<p n="ITLI10261603">E guardandosi intorno, e non trovando alcuno che la pensasse come lui e che volesse dare a quell'avvenimento un significato più largo e simbolico di quel che non meritasse una ragazzata, il Salapolli si ricordò che da molto tempo, da anni, la corrispondenza con Nicla era stata interrotta.</p>
<p n="ITLI10261604">Giudicò che la signora fosse un'ammiratrice di Bruno; e scrisse un lungo particolareggiato racconto dell'avventura sorprendente "alla signora Nicoletta Barbano, casa Barbano, via Santa Margherita, Milano (Italie)".</p>
<p n="ITLI10261605">Due giorni appresso ebbe una risposta, la quale lo confermò nel tacito disprezzo intellettuale ch'egli nutriva per le donne del mondo intero.</p>
<p n="ITLI10261606">La signora non aveva capito niente.</p>
<p n="ITLI10261607">Scriveva accorata senz'alcuna parola ammirativa, esprimendo il più vivo timore per la sorte del "bambino". Ella ricordava che parecchi anni addietro voleva uccidere o fare uccidere un signore che non gli piaceva; e supplicava di vigilarlo, di mettergli in cuore la pietà e la bontà. Del vocabolario e della supremazia della lingua nazionale non teneva conto alcuno.</p>
<p n="ITLI10261608">Salapolli ne rimase così mortificato che non disse nulla a Bruno.</p>
<p n="ITLI10261609">Il giovinetto non faceva più parola, e da anni, di Nicoletta.</p>
<p n="ITLI10261610">Nei suoi occhi la visione della fanciulla che cantava, diritta e sottile sullo sfondo del bosco, la poesia dei balsami arcani, era andata lentamente scolorandosi e poi era scomparsa. Qualche volta gli pareva ch'ella appartenesse a quel mondo fantastico dell'infanzia in cui tutte le cose hanno un significato di miracolo, e un ruscello è un mare, e un arbusto è una selva, e una fanciulla è una fata.</p>
<p n="ITLI10261611">Non già che l'avesse interamente dimenticata; ma non la comprendeva più; non sapeva più s'ella fosse una creatura ornata di tutte le bellezze, viva e vera, o non piuttosto una stupenda creazione del suo sogno.</p>
</sample></samples>