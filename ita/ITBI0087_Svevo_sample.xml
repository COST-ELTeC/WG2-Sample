<?xml version="1.0" encoding="UTF-8"?>
<samples n="ITBI0087">
<sample><p n="ITBI0087264">— Guai se non fossi venuto! — disse il Balli rispondendo con un bel saluto misurato ad una vecchia signora che s'era sporta dalla carrozza per vederlo. — La gente sarebbe ritornata a casa delusa. — Si era sicuri di trovarlo al passeggio della domenica ch'egli festeggiava come un operaio col Brentani il quale gli altri giorni era chiuso in ufficio.</p>
<p n="ITBI0087265">— Ange! — mormorò Amalia ridendo con discrezione. L'aveva riconosciuta alla descrizione che gliene era stata fatta e al turbamento di Emilio.</p>
<p n="ITBI0087266">— Non ridere! — pregò Emilio con calore e confermando la scoperta di Amalia. Anche lui vedeva qualche cosa di nuovo: il sarto Volpini, un esile omino piú insignificante ancora per colpa della splendida figura femminile accanto alla quale marciava con un suo passo allungato con isforzo e vanto. I due uomini salutarono ed il Volpini rispose con esagerata gentilezza. — Ha il colore di Angiolina, rise il Balli. Emilio protestò: come si poteva confrontare la paglia del Volpini con l'oro di Angiolina? Si volse e vide che l'Angiolina china, parlava al suo compagno il quale guardava in alto, finalmente non gobbo. Parlavano certo di loro.</p>
<p n="ITBI0087267">Soltanto piú tardi, quando si trovarono di nuovo in città e in procinto di dividersi, Amalia che improvvisamente era ammutolita sentendosi di nuovo vicina alla sua abituale solitudine, per dire qualche cosa e rompere il silenzio che già incombeva su lei, domandò chi fosse l'uomo che accompagnava Angiolina. — Suo zio — disse il Brentani, serio serio, dopo una lieve esitazione, mentre Stefano lo guardava con occhio ironico vedendolo arrossire. L'occhio innocente della sorella lo faceva vergognare. Come Amalia sarebbe stata sorpresa che il grande amore del fratello, quell'amore pel quale ella già tanto aveva sofferto, fosse fatto a quel modo.</p>
<p n="ITBI0087268">— Grazie! — disse Amalia congedandosi da Stefano. Oh, quale ricordo dolce di quelle ore le sarebbe rimasto se, per disgrazia, non si fosse accorta che in quel momento il Balli non poteva parlare perché in lotta con uno sbadiglio che gli paralizzava la bocca. — Ella s'è annoiato. Tanto piú la ringrazio. — Umile e buona tanto, commosse Stefano il quale si sentí subito di volerle bene. Spiegò che lo sbadiglio in lui era affare di nervi. Le avrebbe provato ch'egli non s'annoiava in loro compagnia, se lo sarebbero trovato molto spesso fra' piedi.</p>
<p n="ITBI0087269">Infatti mantenne la parola. Sarebbe stato difficile dire perché egli ogni giorno facesse quelle scale per andare a prendere il caffè dai Brentani. Era gelosia, probabilmente; egli lottava per conservarsi l'amicizia d'Emilio. Ma Amalia non poteva indovinare tutto ciò. Ella riteneva ch'egli venisse piú spesso da loro per il piú semplice affetto per il fratello, affetto di cui ella stessa godeva perché una parte riverberava su di lei.</p>
</sample>
<sample><p n="ITBI0087487">— Ch'egli venga! — ella gridò. — Se lo desidera non mi vedrà neppure, non mi lascerò vedere da lui.</p>
<p n="ITBI0087488">Ad Emilio parve d'aver trovata una buona idea:</p>
<p n="ITBI0087489">— Sai la ragione del mutamento nel contegno del Balli? Dinanzi a me gli fu chiesto se stesse per fidanzarsi con te.</p>
<p n="ITBI0087490">Ella lo guardava indagando se potesse fidarsi di lui; non comprendeva neppur bene, e per analizzare piú facilmente quelle parole, le ripeté: — Altri gli ha detto ch'egli stia per fidanzarsi con me? — Rise forte, ma con la sola voce. Egli aveva dunque paura di essere compromesso e di doverla sposare? Ma chi gli aveva messa un'idea simile in quella testa che pure di solito non appariva una delle piú stolide? E lei, era forse una ragazzina da innamorarsi perdutamente per due parole ed una occhiata? — Certo — la sua ammirabile forza di volontà le permise perfino di trovare un tono di vera indifferenza — certo, la compagnia del Balli non le era stata discara, ma non l'aveva saputa tanto pericolosa. — Volle di nuovo ridere, ma questa volta la sua voce si ruppe nel pianto.</p>
<p n="ITBI0087491">— Non vedo dunque che ci sia una ragione di piangere — disse Emilio timidamente. Avrebbe ora voluto far cessare quelle confidenze che con tanta leggerezza aveva provocate. La parola non guariva Amalia; ne inaspriva il dolore. In questo ella non gli somigliava.</p>
<p n="ITBI0087492">— Non ho ragione di piangere quando vengo trattata in questo modo? Egli fugge come se io gli fossi corsa dietro. — Di nuovo aveva gridato, ma, dallo sforzo, fu subito spossata. Le parole di Emilio erano capitate proprio inaspettate perché, dopo tanto tempo, ella ancora non aveva trovato un contegno. Un'altra volta ella cercò di attenuare l'impressione che tutta la scena doveva aver prodotta su Emilio. — La mia debolezza è la causa prima della mia agitazione — disse poggiando la testa sulle due mani. — Non m'hai già vista piangere per cose molto meno importanti?</p>
<p n="ITBI0087493">Senza dirselo, ambedue corsero col pensiero a quella sera in cui ella era scoppiata in pianto solo perché quell'Angiolina le portava via il fratello. Si guardarono molto serii. Allora, ella pensò, aveva davvero pianto per nulla, e proprio perché ancora non aveva conosciuto lo scoramento senza rimedio in cui ora si trovava. Egli, invece, ricordò quanto quella scena fosse somigliata a questa, e sentí un nuovo peso piombare sulla propria coscienza. Questa scena era evidentemente la continuazione dell'altra.</p>
</sample>
<sample><p n="ITBI0087515">— Mi sono destata or ora; ma tu?</p>
<p n="ITBI0087516">— Io dormo pochissimo da parecchio tempo — rispose lui: credeva sempre che ad Amalia dovesse derivare un sollievo dal sapere quali dolori patisse anche lui. Poi, ricordando le parole scambiate col Sorniani, le annunziò che aveva deciso di andare a distrarsi alla Valchiria. — Ci vieni anche tu?</p>
<p n="ITBI0087517">— Ben volentieri — rispose essa. — Basta che non ti costi troppo.</p>
<p n="ITBI0087518">Emilio protestò. — Per una volta tanto. — Batteva i denti dal freddo, ma su quel posto aveva trovato tanta dolce commozione ch'esitava ad abbandonarlo.</p>
<p n="ITBI0087519">— Sei in camicia? — domandò lei e udito che sì, gli ordinò di andarsi a coricare.</p>
<p n="ITBI0087520">Egli andò a letto malvolentieri ma, quando vi fu, trovò subito la posizione che aveva cercata invano tutta la notte, e dormi ininterrotte un paio d'ore.</p>
<p n="ITBI0087521">Col Balli non fu punto difficile d'intendersi. Alla mattina lo trovò mentre marciava dietro al carro del canicida, tutto commosso della sorte di tante povere bestie. Ne era afflitto, ma ricercava quella commozione per sentirsi, diceva lui, piú artista nell'affetto agli animali. Alle parole di Emilio diede poco ascolto, avendo le orecchie intronate dai guaiti dei cani, il suono piú doloroso ch'esista in natura quando è provocato da un dolore cosí inatteso come quello dell'improvvisa stretta violenta al collo. — C'è dentro la paura della morte — diceva il Balli — e nello stesso tempo un'enorme, impotente indignazione.</p>
<p n="ITBI0087522">Il Brentani ricordò con amarezza che anche nel lamento di Amalia si era sentita una sorpresa ed un'enorme, impotente indignazione. La presenza del canicida gli facilitò però il suo compito. Il Balli lo ascoltò distrattamente, e dichiarò di non aver niente in contrario a venire da lui quel giorno stesso.</p>
<p n="ITBI0087523">Ebbe qualche leggero dubbio soltanto a mezzodí quando venne a prendere Emilio all'ufficio. S'era già convinto che Amalia, innamorata di lui, si fosse confidata col fratello e che costui avesse creduto opportuno allontanarlo dalla sua casa; ora invece Emilio voleva vi ritornasse perché Amalia non capiva per quale ragione egli non si facesse piú vedere.</p>
<p n="ITBI0087524">— Lo vorranno per convenienza — pensò il Balli con la sua consueta facilità di spiegare tutto.</p>
<p n="ITBI0087525">Erano già avviati verso casa allorché a Stefano venne un altro dubbio: — Basta che la signorina non mi serbi rancore.</p>
<p n="ITBI0087526">Emilio, forte dell'assicurazione avuta dalla sorella, lo tranquillò. — Sarai accolto come in passato.</p>
<p n="ITBI0087527">Il Balli tacque. Ci avrebbe pensato lui ad apparire diverso da quello di una volta, per non lusingarla e non essere assalito una seconda volta da quell'amore poco desiderabile.</p>
</sample>
<sample><p n="ITBI0087540">Tanto il suo dolore quanto il suo rimorso divennero miti, miti. Gli elementi di cui si componeva la sua vita erano gli stessi, ma s'erano attenuati quasi visti attraverso una lente fosca che li privasse di luce e di violenza. Una grande calma e una grande noia incombevano su lui. Aveva percepito con piena chiarezza quanto strana fosse stata in lui l'esagerazione sentimentale, e al Balli che lo studiava con qualche ansietà, disse, credendo d'essere sincero: — Sono guarito.</p>
<p n="ITBI0087541">Poteva crederlo perché non si poteva pretendere ch'egli ricordasse esattamente lo stato d'animo in cui s'era trovato prima di aver conosciuta Angiolina. La differenza era tanto piccola! Aveva sbadigliato meno, e non aveva conosciuto l'impaccio doloroso che lo coglieva quando si trovava accanto ad Amalia.</p>
<p n="ITBI0087542">Anche la stagione era molto fosca. Da settimane non s'era visto raggio di sole, e perciò, quando egli pensava ad Angiolina, associava nel suo pensiero la dolce faccia, il caldo color dei capelli biondi, all'azzurro del cielo, alla luce del sole, tutte cose ch'erano scomparse insieme dalla sua vita. Egli era però giunto alla convinzione che l'abbandono di Angiolina fosse stato molto salutare per lui. — È preferibile d'essere liberi — diceva con convinzione.</p>
<p n="ITBI0087543">Tentò anche di approfittare della riconquistata libertà. Sentiva e si doleva d'essere inerte, e ricordava che, anni prima, l'arte gli aveva colorita la vita sottraendolo all'inerzia in cui era caduto dopo la morte del padre. Aveva scritto il suo romanzo, la storia di un giovane artista il quale da una donna veniva rovinato nell'intelligenza e nella salute. Nel giovane aveva rappresentato se stesso, la propria ingenuità e la propria dolcezza. Aveva immaginato la sua eroina secondo la moda di allora: un misto di donna e di tigre. Del felino aveva le movenze, gli occhi, il carattere sanguinario. Non aveva mai conosciuta una donna e l'aveva sognata cosí, un animale ch'era veramente difficile fosse mai potuto nascere e prosperare. Ma con quale convinzione l'aveva descritta! Aveva sofferto e goduto con essa sentendo a volte vivere anche in sé quell'ibrido miscuglio di tigre e di donna.</p>
<p n="ITBI0087544">Riprese ora la penna e scrisse in una sola sera il primo capitolo di un romanzo. Trovava un nuovo indirizzo d'arte al quale volle conformarsi, e scrisse la verità. Raccontò il suo incontro con Angiolina, descrisse i propri sentimenti, — subito però quelli degli ultimi giorni — violenti e irosi, l'aspetto di Angiolina ch'egli vide al primo incontro guastato dall'animo basso e perverso, e infine il magnifico paesaggio che aveva contornato agli esordii il loro idillio. Stanco e annoiato, abbandonò il lavoro, contento di aver steso in una sola sera tutto un capitolo.</p>
</sample>
<sample><p n="ITBI0087203">Invece ad Angiolina parve che la quinta intelligenza della città fosse poca cosa, e conservò tutta la sua ammirazione per chi ne era la prima. — Emilio mi ha raccontato ch'ella canta tanto bene. Canti un po'. L'udrei tanto volentieri.</p>
<p n="ITBI0087204">— Non mi mancherebbe altro. Dopo di cena io riposo. Ho la digestione difficile come quella di un serpente.</p>
<p n="ITBI0087205">Margherita sola intuì lo stato d'animo di Emilio. I suoi occhi, posandosi su Angiolina, divennero serii; poi si rivolse ad Emilio, si dedicò a lui, ma per parlargli di Stefano: — Talvolta è brusco, certo, ma non sempre, e anche quando lo è non incute spavento. Si fa quello che vuole lui, perché gli si vuol bene. — Poi, sempre a voce bassa, modulata dolcemente, ella disse: — Un uomo che pensa è tutt'altra cosa di quelli che non pensano. — Si capiva che parlando di quegli altri, pensava a gente in cui s'era imbattuta ed egli, distratto per un istante dal suo doloroso imbarazzo, la guardò con compassione. Ella aveva ragione d'amare negli altri le qualità che le giovavano; da sola, cosí dolce e debole, non si sarebbe potuta difendere.</p>
<p n="ITBI0087206">Ma il Balli si ricordò di nuovo di lui: — Come sei ammutolito! — Poi, rivolto ad Angiolina, chiese: — È sempre cosí nelle lunghe sere che passate insieme?</p>
<p n="ITBI0087207">Ella che pareva dimentica dei suoi inni d'amore, disse con malumore: — È un uomo serio.</p>
<p n="ITBI0087208">Il Balli ebbe la buona intenzione di risollevarlo: ne tessé la biografia caricandola: — Come bontà è lui il primo ed io il quinto. È il solo maschio col quale io abbia saputo andar d'accordo. È il mio alter ego, il mio altro io, pensa come me, e... è sempre del mio parere quando io subito non so essere del suo. — All'ultima frase aveva dimenticato il proposito col quale aveva cominciato a parlare e, di buon umore, schiacciava Emilio sotto il peso della propria superiorità. Quest'ultimo non seppe far altro che comporre la bocca ad un sorriso.</p>
<p n="ITBI0087209">Poi sentí che sotto quel sorriso doveva essere ben facile d'indovinare uno sforzo e, per simulare meglio disinvoltura, volle parlare. S'era discorso, — egli non sapeva neppure da chi, — di far posare Angiolina per una figura che il Balli ideava. Egli era d'accordo: — Si tratta già di copiare la sola testa — disse ad Angiolina come se non avesse saputo che ella avrebbe accordato anche di piú. Ma ella, senza interpellarlo, mentre egli era stato distratto dai discorsi di Margherita, aveva già accettato, e, bruscamente, interruppe le parole di Emilio, che per nulla spontanee, s'erano disposte in una perorazione fuori di luogo, esclamando: — Ma se ho già accettato.</p>
</sample></samples>