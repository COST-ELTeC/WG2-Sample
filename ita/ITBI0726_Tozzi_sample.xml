<?xml version="1.0" encoding="UTF-8"?>
<samples n="ITBI0726">
<sample><p n="ITBI07269">— Alla bottega chi ci bada?</p>
<p n="ITBI072610">— A quest'ora, non viene nessun imbecille a comprare i libri! Vai! Ci bado io!</p>
<p n="ITBI072611">Niccolò, mentre il fratello cercava il tubino, si alzò, giunse fino alla porta, come se avesse voluto mettersi a correre, prendendo lo slancio; e tornò a dietro, rincantucciandosi a sedere.</p>
<p n="ITBI072612">Era alto e grasso; con la barbetta brizzolata, le labbra grandi e gli occhi bigi.</p>
<p n="ITBI072613">Allora, perché Giulio andava da sé alla banca, invece di mandarci lui o l'altro fratello, lo guardò e chiese con premura studiata:</p>
<p n="ITBI072614">— Enrico dov'è? Dobbiamo sempre fare tutto noi anche per lui?</p>
<p n="ITBI072615">— Sarà a spasso, a quest'ora! Dove vuoi che sia? Lo sai che a quest'ora ha sempre bisogno di fare una passeggiata.</p>
<p n="ITBI072616">— E rimproveravi me perché me ne sto qui a dormire?</p>
<p n="ITBI072617">Giulio voleva sorridere; ma si mise le lenti, guardò la firma su la cambiale e disse:</p>
<p n="ITBI072618">— Bada anche tu se ti pare venuta bene!</p>
<p n="ITBI072619">Niccolò alzò le spalle e non rispose. Giulio disse, con una specie di ammirazione sempre meno involontaria:</p>
<p n="ITBI072620">— M'è venuta proprio bene!</p>
<p n="ITBI072621">Il fratello abbassò la testa e fece un'altra sbuffata; poi si mise a battere lesto lesto la punta d'un piede; e, allora, tremava tutta la cassapanca con quel che c'era sopra.</p>
<p n="ITBI072622">— Smetti: farai rompere tutto!</p>
<p n="ITBI072623">— Non sarebbe meglio?</p>
<p n="ITBI072624">Giulio, grattandosi vicino alla bocca, quasi sorpreso, lo guardò:</p>
<p n="ITBI072625">— Con te non ci si capisce niente! Ormai, mio caro, anche se volessimo smettere, sarebbe tardi. Piuttosto, speriamo che troveremo i denari per pagare le cambiali!</p>
<p n="ITBI072626">— E se alla banca scoprono prima che tu... che noi facciamo le firme false?</p>
<p n="ITBI072627">Giulio era il più melanconico dei tre fratelli Gambi, ma anche il più forte e quello che sperava perciò di guadagnare tanto con la libreria, da non correre più nessun pericolo. Era stato lui a proporre quell'espediente; ed era lui che aveva imparato ad imitare le firme. Ma quando il fratello gli diceva a quel modo, si perdeva d'animo e andava alla banca soltanto perché era indispensabile a guadagnare tempo. È vero anche, però, che era doventata un'abitudine; che lo preoccupava piuttosto per la puntualità che ci voleva. Perfino lusingato che ormai da tre anni la cosa andasse bene: avevano preso più di cinquantamila lire senza destare nessun sospetto, e il cavaliere Orazio Nicchioli, che aveva fatto da vero il favore di firmare qualche cambiale non indovinava ancora niente. Seguitava sempre ad essere il loro amico, e ad andare alla libreria tutte le sere; a fare la chiacchierata.</p>
</sample>
<sample><p n="ITBI0726957">Il lunedì mattina, tutti e tre i fratelli si trovarono nella libreria. Enrico bofonchiava abbacchiato ed immusonito; con gli occhi gonfi e pesti. Cavò l'orologio dal taschino, e disse:</p>
<p n="ITBI0726958">— Oh, a presentare la cambiale, c'è ormai due ore sole!</p>
<p n="ITBI0726959">Niccolò, che stava a capo riverso su la sua sedia, sbattendo i denti insieme, gli fece una sghignazzata rabbiosa e gridò:</p>
<p n="ITBI0726960">— Tu stattene cheto!</p>
<p n="ITBI0726961">Giulio si raccomandò che non si mettessero a imbastire un litigio, perché gli avrebbero fatto perdere di più la testa.</p>
<p n="ITBI0726962">Egli era sempre mite; e restava assorto a almanaccare la via di scampo più prudente. Si teneva il mento con una mano, e non alzava mai gli occhi. Le mani gli s'erano affilate e parevano fatte soltanto di tendini. Niccolò non voleva essere distornato dal guardarlo, aspettando; e preparandogli un risolino. Ma Giulio disse, con una dolcezza rassegnata:</p>
<p n="ITBI0726963">— Farò un'altra firma falsa.</p>
<p n="ITBI0726964">I due fratelli, che s'aspettavano di meglio, restarono zitti; quasi contrariati. Giulio sentì che avevano ragione, e non aggiunse altre parole.</p>
<p n="ITBI0726965">Allora, Enrico disse, con una certa vivacità che credeva approvata da Niccolò:</p>
<p n="ITBI0726966">— Se non trovi un santo più fidato!</p>
<p n="ITBI0726967">— Non abbiamo fatto così le altre volte?</p>
<p n="ITBI0726968">— Ma... sarebbe tempo di smettere.</p>
<p n="ITBI0726969">Niccolò si drizzò e disse a Giulio, andando alla scrivania:</p>
<p n="ITBI0726970">— Dammi quel che ci vuole per comprare la cambiale: ci vado io.</p>
<p n="ITBI0726971">Enrico disse:</p>
<p n="ITBI0726972">— Aspetta! Riflettiamo, prima!</p>
<p n="ITBI0726973">Allora, Giulio rimise i soldi nella ciotola di legno; pigiandoci la punta delle dita sopra. Niccolò sembrava abbonito, quasi contento; come se, anzi, avesse la bramosia di comprare la cambiale. Egli ci teneva a farsi vedere il più sveglio, quasi il più sagace; me siccome gli altri restavano ancora indecisi, egli spazientito si ributtò su la sedia, spingendola a dietro con tutto il corpo e puntando i piedi in terra. Badò se ci aveva un mezzo sigaro, e poi si mise a cacciarsi le dita nel naso.</p>
<p n="ITBI0726974">Giulio teneva gli occhi bassi, benché fosse voltato dalla parte di Enrico; e sentiva le ciglia chiudersi da sé, su gli occhi. Enrico disse:</p>
<p n="ITBI0726975">— O quel mascalzone del Nicchioli non potrebbe cavarci d'impiccio?</p>
<p n="ITBI0726976">Giulio accennò di no, con la testa.</p>
<p n="ITBI0726977">— Ma bisognerebbe almeno che tu provassi!</p>
<p n="ITBI0726978">Giulio si fece di porpora, e disse:</p>
<p n="ITBI0726979">— Glie ne parlai ieri.</p>
<p n="ITBI0726980">Niccolò, allora, smosse un altra volta la sedia; che scricchiolò come se si sfondasse. E gridò:</p>
<p n="ITBI0726981">— Le bugie né meno tu me le devi dire.</p>
</sample>
<sample><p n="ITBI0726607">— Giulio, lo sai! Io di queste bazzecole non me ne intendo punto!</p>
<p n="ITBI0726608">— O perché?</p>
<p n="ITBI0726609">— Perché io, da qui in avanti, più che ci s'avvicina all'abisso, voglio mangiare e bere soltanto!</p>
<p n="ITBI0726610">— Mi pare che l'una cosa non escluda l'altra!</p>
<p n="ITBI0726611">— Ma che dovrei fare?</p>
<p n="ITBI0726612">— Siccome è un impiegato al Demanio, tu che conosci il direttore, dovresti informartene.</p>
<p n="ITBI0726613">Niccolò si mise a ridere:</p>
<p n="ITBI0726614">— Ti pare che io sia proprio adatto?</p>
<p n="ITBI0726615">Poi disse con violenza, alzandosi in piedi e battendosi una mano aperta sul ventre:</p>
<p n="ITBI0726616">— Se è uno che cerca la dote, ha sbagliato! La dote non c'è e non la piglia. Si trovi un'altra fidanzata!</p>
<p n="ITBI0726617">Poi, con una voce, che gli sbatteva insieme con le sue risate brusche e quasi minacciose, seguitò gridando:</p>
<p n="ITBI0726618">— Ti pare che la sposi senza una dote? Ah, io non ci credo! Sarebbe un bell'imbecille! Sono il primo io a dirglielo! Avete voluto mandare a scuola anche lei, e invece doveva entrare a farsi monaca! L'ho sempre detto! Non mi sento mica un gonzo!</p>
<p n="ITBI0726619">— Ormai, è inutile avere codeste idee.</p>
<p n="ITBI0726620">— E, allora, fate quel che volete. Io resto del mio parere.</p>
<p n="ITBI0726621">E rise, sempre più aspramente.</p>
<p n="ITBI0726622">Mentre rideva, entrò un giovine vestito abbastanza bene; con i baffi rossi e le lenti. Niccolò gli chiese, con un risolino beffardo:</p>
<p n="ITBI0726623">— Vuol qualche libro?</p>
<p n="ITBI0726624">— Volevo parlare a uno di loro. Non so a chi.</p>
<p n="ITBI0726625">— Parli al mio fratello!</p>
<p n="ITBI0726626">E, abbottonatasi la giubba, scappò.</p>
<p n="ITBI0726627">Giulio escì da dietro la scrivania, e il giovine si presentò:</p>
<p n="ITBI0726628">— Sono il ragioniere Bruno Pallini, impiegato da un anno al Demanio di Siena.</p>
<p n="ITBI0726629">Giulio, inchinandosi, gli rispose:</p>
<p n="ITBI0726630">— Mi dica pure quello che vuole.</p>
<p n="ITBI0726631">Il giovine stette un momento zitto.</p>
<p n="ITBI0726632">— Sa... è la prima volta ch'io parlo con lei! Mi scusi! Io desidererei l'onore di fidanzarmi con la signorina Chiarina.</p>
<p n="ITBI0726633">Aveva gli occhi luccicanti, e gli tremavano anche le lenti. Aspettava ansioso che il libraio aprisse bocca.</p>
<p n="ITBI0726634">— Non c'è nulla in contrario, se la mia nipote acconsente: purché lei sia disposto anche se le condizioni... attuali... della ragazza sono piuttosto modeste.</p>
<p n="ITBI0726635">Il giovine, esaltato, disse senza riflettere:</p>
<p n="ITBI0726636">— Ah, non le voglio né meno sapere!</p>
<p n="ITBI0726637">— Allora... la cosa può essere fattibile! Oggi ne parlerò alla sua zia e a lei.</p>
<p n="ITBI0726638">— Quando vuole che torni?</p>
<p n="ITBI0726639">— A comodo suo. Stasera, domattina... Meglio domattina.</p>
<p n="ITBI0726640">Il giovine avrebbe voluto stare con lui più a lungo, ma siccome non trovava niente da dire, sorrise tutto imbarazzato e timido, gli tese la mano; e se ne andò.</p>
</sample>
<sample><p n="ITBI07261070">— A che?</p>
<p n="ITBI07261071">— A Dio.</p>
<p n="ITBI07261072">Niccolò non voleva sentirne parlare, e s'impazientì di più.</p>
<p n="ITBI07261073">— Giulio, oggi tu hai perso la testa! Non ti giudicavo così. Fammi sentire il polso se hai la febbre!</p>
<p n="ITBI07261074">Allora, Giulio disse:</p>
<p n="ITBI07261075">— Ho detto... una cosa qualunque. Piuttosto, ora dovremo andare a casa; e non potremo più nascondere niente.</p>
<p n="ITBI07261076">— Ah, certo! é bene che anche Modesta faccia buon viso alla sventura. Subito ci si deve avvezzare! Ci penso io! Guai a lei se piange! Non ci dormirei né meno insieme. Perdio! Le turo la bocca con le mani. Ci hai il vino in casa?</p>
<p n="ITBI07261077">Ma anche egli, benché il suo istinto fosse sempre forte, si sentiva esasperare; e gli mancava sempre di più l'animo. Ed aveva paura di doversi pentire. Nondimeno, per ora, sembrava capace di qualunque resistenza e anche di qualunque eccesso. Egli, infatti, con le mani dietro la schiena, e il sigaro in bocca, benché non avesse voluto accenderlo, si mise al vetro della porta, fissando in viso tutti quelli che si voltavano; non smettendo se essi non erano i primi. Poi disse quasi allegro, benché con una certa punta d'agrezza:</p>
<p n="ITBI07261078">— Giulio, fatti vedere anche tu.</p>
<p n="ITBI07261079">— Ma perché dài importanza a queste nànnole? Vieni più in dentro, e lasciali stare quanti sono. Ora chiudiamo, e andiamo a casa. Poi, sentiremo quel che ci dovrà capitare. Verranno a mettere i sigilli alla porta e poi....</p>
<p n="ITBI07261080">— E poi?</p>
<p n="ITBI07261081">— Se io sarò vivo, vedrò.</p>
<p n="ITBI07261082">— E io lo stesso.</p>
<p n="ITBI07261083">Escirono insieme, come non facevano da anni; e insieme non ci sapevano camminare. Giulio affettava di essere indifferente e anche di non dare importanza alla faccenda; mentre Niccolò guardava tutti con un'aria arrogante e sguaiata. In Via del Re, a un certo punto, Giulio disse:</p>
<p n="ITBI07261084">— Senti come puzzano queste stalle! Di qui non ci si dovrebbe mai passare!</p>
<p n="ITBI07261085">Scesi dal Vicolo di San Vigilio, si trovarono al Palazzo Piccolomini: uno dei suoi spigoli pareva rasente alla Torre; come se fosse stata staccata da esso con un taglio. E il Palazzo, di pietra, con le finestre inferriate, fa sempre un'impressione, ch'è addolcita dalle Logge, benché deserte e polverose, chiuse dalla vecchia cancellata.</p>
<p n="ITBI07261086">Niccolò, alzando gli occhi, che ridoventarono furbi e maliziosi, alle finestre, disse:</p>
<p n="ITBI07261087">— Se mi lasciassero entrare dove sono le pergamene! Altro che cambiale!</p>
<p n="ITBI07261088">Ma quando si trattò di girare la chiave nella serratura di casa, egli non ebbe più voglia di scherzare; e il viso gli doventò scuro. Giulio, prima d'aprire, si raccomandò che lasciasse fare a lui; senza montare in furie, anche se Modesta avesse voluto dire qualche cosa; perché, del resto, aveva diritto a non stare zitta. E, sebbene poco rassicurato, aprì.</p>
</sample>
<sample><p n="ITBI07261177">— Gli occhi mi s'annebbiano: non so perché.</p>
<p n="ITBI07261178">Ma se Modesta gli si metteva attorno, magari per portargli un guanciale di più, egli non voleva a nessun costo. Poi, se Modesta cominciava a lagrimare, egli le rifaceva il verso; e voleva che le nipoti, sentendolo attraverso l'uscio aperto, ridessero.</p>
<p n="ITBI07261179">— Mi dovete obbedire! Volete farmi crepare di lagrime! Vuol dire che non mi sapete voler bene!</p>
<p n="ITBI07261180">Quando ridevano, egli alzava la testa e chiedeva:</p>
<p n="ITBI07261181">— Chi ve l'ha dato il permesso?</p>
<p n="ITBI07261182">E, crucciato, stava ore ed ore senza parlare. Egli sperava di guarire e voleva, a primavera, andare ai bagni caldi; ma peggiorò sempre di più.</p>
<p n="ITBI07261183">Oltre all'insonnia, che gli faceva spavento soltanto a ricordarsene, gli vennero i delirii. Dapprima, non ci fecero caso; credendo che sognasse troppo forte; ma poi, si destavano e lo ascoltavano con terrore. Egli diceva cose lubriche o insensate. Gli pareva sempre che lo avessero chiuso nella libreria e non volessero lasciarlo più. E lo costringevano a dondolare Giulio penzoloni. Anche gli pareva che lo facessero camminare nudo, con le mani e con i piedi. Alla fine faceva una risata che non finiva più; una risata bavosa, che gli bagnava il pizzo. I delirii doventarono più intensi in poche settimane. Quando andavano via, gli restava il dolore alla testa; che era quasi peggio. Ma, durante il giorno, esciva come prima; e non voleva nessuno con sé. Andava per strade solitarie; e se lo incontravano i ragazzi che tornavano di scuola, gli facevano la chiucchiurlaia. Egli non se la prendeva; anzi, se ne vantava; e alla moglie gliene parlava come se fosse andato ad una festa. Allora ella temeva che fosse per perdere la ragione; e voleva farlo visitare. Bastava ch'ella dicesse così, perché ritornasse in sé, strafinefatto; e riprendesse subito il suo solito aspetto. Si capiva, però, ch'era uno sforzo; perché, dopo poco, mentre anche la pelle gli si faceva floscia e pallida, il viso doventava paralizzato, solido, privo di qualsiasi intelligenza.</p>
<p n="ITBI07261184">Una notte, gli venne un delirio così violento che rotolò dal letto. A sedere in terra, tra le sedie rovesciate, egli incominciò a gridare; come non aveva fatto mai. La sua voce, a stratte, si faceva sempre più acuta e più forte; con una rapidità che metteva raccapriccio. Talvolta, invece, era cupa e bassa, quasi piatta; talvolta, scivolava con una ilarità acuminata; una voce senza più parole e senza senso; ma con dolcezze tenere; intonata.</p>
</sample></samples>