<?xml version="1.0" encoding="UTF-8"?>
<samples n="ITBI1373">
<sample><p n="ITBI13731122">Adesso schiamazzavano tutti insieme, litigavano tra loro come se Cortis non fosse presente.</p>
<p n="ITBI13731123">"Un momento, signori!" diss'egli soverchiando con la sua voce le altre. "Quest'adunanza, c'è o non c'è?"</p>
<p n="ITBI13731124">"Sì!"</p>
<p n="ITBI13731125">"Altro!"</p>
<p n="ITBI13731126">"Sì, signore!"</p>
<p n="ITBI13731127">"Sicuro!"</p>
<p n="ITBI13731128">"E ci dovrò intervenire?" ripigliò Cortis.</p>
<p n="ITBI13731129">"Ecco il punto, capisci!" gridò B. rovesciandoglisi quasi addosso e scotendogli sul viso le mani con le punte delle dita raccolte in su. "Ecco il punto che noi faremo la proposta d'invitarti e non sappiamo ancora se passerà, perchè gridano, capisci! gridano ch'è inutile! che ne sanno abbastanza! Che che che che che..."</p>
<p n="ITBI13731130">"Ma questa lettera?" interruppe Cortis. "Questa lettera mia che hanno stampata?"</p>
<p n="ITBI13731131">"Ah" esclamò B. percotendosi la fronte e poi frugandosi le tasche a due mani. "Che testa! Dire che sono venuto apposta! L'ho qui, l'ho qui!"</p>
<p n="ITBI13731132">Fuori giornali, fuori lettere, fuori note. B., rosso come un gambero, guardava in fretta e in furia carte e carte, le buttava per terra, sui sedili, sulle gambe degli amici. Finalmente uscì un brano di giornale con la famosa lettera diretta a un tale prof. M. di Venezia, morto da due mesi. Il giornalista asseriva di averla in ufficio e ne pubblicava alcuni periodi.</p>
<p n="ITBI13731133">"La lettera è un pretesto" disse B. raccogliendo e rinfrescando, ad una ad una, le sue carte disperse. "La lettera è un pretesto. Non ti vogliono."</p>
<p n="ITBI13731134">"Eh no, per questo" osservò un altro, "se la lettera non fosse sua..."</p>
<p n="ITBI13731135">"Ma è sua" sussurrò qualcuno, mentre Cortis, saltati i commenti del giornale, leggeva questi terribili periodi:</p>
<p n="ITBI13731136"/>
<p n="ITBI13731137">"Se per ora non si può far di meglio, transeat; cerchiamo di passare come che sia; ma tu sai che io sono cattolico e che confido in quello sviluppo progressivo della civiltà cristiana in cui confidava il conte di Cavour. Perciò affretto col desiderio il momento in cui si costituirà un partito parlamentare, un elemento di governo con questo ideale. Che alcuni tentativi per muovere la pubblica opinione sieno falliti, oportebat: tu sai meglio di me che questa è stata sempre la preparazione storica di tutte le imprese grandi e difficili. Altri ancora ne cadranno, ma io sono fermamente convinto che a un dato momento questo partito sorgerà per effetto di necessità politiche, e che allora, anzi prima di allora, si troverà l'eroe, come direbbe il tuo Carlyle, per condurlo; dietro al quale eroe, o nelle prime o nelle ultime file, ci sarà pure, se vivo, il tuo</p>
<p n="ITBI13731138">DANIELE CORTIS"</p>
<p n="ITBI13731139"/>
</sample>
<sample><p n="ITBI13732496">Ella parlava, nella sua sorpresa, con un tal fuoco sincero che il barone, per un attimo, ne fu scosso, tacque.</p>
<p n="ITBI13732497">"Oh!" esclamò poi, ripreso dalla sua convinzione. "Se è così! Se non è possibile che non sia così!"</p>
<p n="ITBI13732498">Elena era convulsa.</p>
<p n="ITBI13732499">"Ma Dio!" diss'ella "cosa devo dire, cosa devo fare per convincerti?"</p>
<p n="ITBI13732500">Il barone riflettè un poco.</p>
<p n="ITBI13732501">"Tu saresti felice" diss'egli "che accettassi questa proposta di andare in America?"</p>
<p n="ITBI13732502">Felice? Ella pensò che, amante di quell'uomo, avrebbe voluto, in una simile abbiezione, morire con lui.</p>
<p n="ITBI13732503">"Felice no" rispose. "Sarei felice se tutto questo fosse stato un cattivo sogno; ma pure!..."</p>
<p n="ITBI13732504">Non sapeva bene come dire che le sarebbe tolto dal cuore un gran peso, un grande sgomento di non aver fatto, di non saper fare il possibile per impedir la sventura che l'avrebbe lasciata libera.</p>
<p n="ITBI13732505">"Ah ma pure!" esclamò suo marito. "Vediamo un poco, moglie fedele" soggiunse lentamente, fissandola in viso. "Se vado, tu vieni con me?"</p>
<p n="ITBI13732506">Elena ricevette quel colpo nel petto e non vacillò. Era un terribile, inaspettato colpo, un terribile, inaspettato modo di porre alla prova la sua parola. Non vacillò, ma neppure rispose. Sentì qualche cosa in sè del soldato chiamato a morire, che ci va grave, in silenzio, col cuore ardente.</p>
<p n="ITBI13732507">"Ah taci?" esclamò il barone.</p>
<p n="ITBI13732508">"Hai già dichiarato" diss'ella "che non accetti?"</p>
<p n="ITBI13732509">"Sì, ma si vuol tornare da me domattina per una risposta definitiva."</p>
<p n="ITBI13732510">"E se vengo, accetti?"</p>
<p n="ITBI13732511">"Santo diavolo!" fece quegli, fra attonito e perplesso. "Se tu vieni, comincio a non capirci più niente."</p>
<p n="ITBI13732512">"Allora accetti?"</p>
<p n="ITBI13732513">"Forse."</p>
<p n="ITBI13732514">"No no" esclamò Elena risolutamente. "Bisogna promettere che se io vengo con te accetti."</p>
<p n="ITBI13732515">Il barone si gittò sul canapè.</p>
<p n="ITBI13732516">"Ci penserò" diss'egli.</p>
<p n="ITBI13732517">Ma Elena non voleva neppur l'ombra d'un dubbio, e insistette. Suo marito non poteva credere che i Carrè acconsentissero all'esilio di lei.</p>
<p n="ITBI13732518">"Ebbene" diss'egli, "se tu vieni davvero, accetto."</p>
<p n="ITBI13732519">Posto che l'offerta movesse da casa Carrè, quella condizione l'avrebbe fatta cadere sicuramente.</p>
<p n="ITBI13732520">Allora Elena gli domandò se in nessun caso, in nessun modo accetterebbe un'offerta simile dalla famiglia Carrè, senza la condizione d'andare in America. Egli rispose un "mai" pieno di superbia e d'ira, si confermò nel dubbio che proprio l'avvocato Boglietti non avesse parlato per incarico dei Carrè.</p>
<p n="ITBI13732521">"Verrò" diss'ella.</p>
<p n="ITBI13732522">Il barone la guardò, battè sul braccio del canapè la mano distesa e rispose:</p>
<p n="ITBI13732523">"Va bene."</p>
<p n="ITBI13732524">Poi andò a prendere nel suo cassettone un revolver, lo posò presso la lucerna.</p>
<p n="ITBI13732525">"Ecco l'amico che mi doveva assistere" disse egli. "Ti giuro che mi sarei ammazzato cento volte prima di accettare il soccorso dei tuoi."</p>
</sample>
<sample><p n="ITBI13733276">"Ho fatto il sacrificio, oramai" diss'ella. "Mi sento consolata. Ho qualche momento, così, di spasimo, ma passa subito. Ieri sarei stata contenta di morire pur di non andar via; adesso no. Sai perchè?"</p>
<p n="ITBI13733277">Non attese la risposta, soggiunse, a voce più bassa, piegando il viso:</p>
<p n="ITBI13733278">"Perchè sono stata cattiva, sai, incredula orgogliosa per anni e anni. Ho bisogno di soffrire. Allora il Signore mi perdonerà; non è vero? Ho tanta paura anche adesso di non credere come te, di credere solo perchè voglio bene a te. Se fosse così, Daniele, cosa mi succederà nell'altra vita? Potrò andare anch'io dove andrai tu? Oh Signore, tu sarai tanto in alto!"</p>
<p n="ITBI13733279">Egli negò con uno slancio del cuore sincero, con gli occhi ardenti.</p>
<p n="ITBI13733280">"Tu sei umile" disse, "tu sei santa."</p>
<p n="ITBI13733281">"Sono umile col Signore e con te" rispose Elena, "ma con gli uomini no. Ho paura di non poterlo esser mai."</p>
<p n="ITBI13733282">"Ed io?" esclamò Cortis.</p>
<p n="ITBI13733283">No, neppur egli, fiero dispregiatore d'ogni volgo arrogante, fiero soltanto nelle idee, neppur egli era umile con gli uomini.</p>
<p n="ITBI13733284">Elena tacque.</p>
<p n="ITBI13733285">"Ed il sacrificio che fai?" rispose Cortis.</p>
<p n="ITBI13733286">"Questo lo facciamo tutt'e due" diss'ella, "e se non eri tu, io sarei stata vile. Restavo qui."</p>
<p n="ITBI13733287">Avevano passato il ponte di legno sul Rovese e presa la stradicciuola che piega a sinistra fra un limpido canaletto e la costa sfranata del monte nudo. Elena si fermò, sciolse dolcemente il braccio suo da quello di Daniele. "Ho un'altra cosa sul cuore" diss'ella. "Credevo di non dovertela dire. Non so ancora se faccio bene, ma non posso tacere, mi parrebbe una slealtà verso di te, in questo momento."</p>
<p n="ITBI13733288">Cortis, sorpreso, le domandò come mai potesse credere di dovergli tacere qualche cosa. Ella pensò sentire nella sua voce un rammarico, gli afferrò subito il braccio, si strinse a lui, gli disse con tenerezza, con angoscia:</p>
<p n="ITBI13733289">"Non è mica una cosa mia, sai. Non potrei tacerti niente di quello che è mio."</p>
<p n="ITBI13733290">Non proseguì se prima Cortis non le ebbe detto che le credeva.</p>
<p n="ITBI13733291">"È una cosa terribile, vedi. Se tu la sapessi, forse non mi daresti il consiglio di andar via. È per questo che mi pare di dovertela dire."</p>
<p n="ITBI13733292">"Una cosa terribile?"</p>
<p n="ITBI13733293">Elena prese la viottola che cala al fiume là dov'è reciso da un gran sostegno di pietra, e, fatti pochi passi, cadde a seder sull'erba.</p>
<p n="ITBI13733294">"Si tratta di tua madre" diss'ella.</p>
<p n="ITBI13733295">"Cosa è accaduto?" chiese Cortis.</p>
<p n="ITBI13733296">"Nulla, ora; ma tanti, tanti anni addietro... Oh Daniele, adesso mi pento, non vorrei dirtelo!"</p>
</sample>
<sample><p n="ITBI1373267">Uscivano i preti con un grande stropicciar di piedi, con una ressa di strascicati saluti. Il senatore era con loro. Prese a braccetto il parroco di Caodemuro e gli disse qualche cosa all'orecchio. Tutti gli altri gli si strinsero intorno. Colui, un prete stecchito, rubicondo, dagli occhiali d'oro rispose forte:</p>
<p n="ITBI1373268">"La sa, noialtri si deve star col papa; direttamente non si può far nulla. Non expedit. Io se avessi cento voti e potessi votare, certo non ne darei uno solo a questo signore qui, e sarò molto contento se farà un bel fiasco. Ma ho paura, perchè qui votano tutti per lui. Quello che possiamo far noi è di persuaderne qualcuno a star a casa. Ma poi..."</p>
<p n="ITBI1373269">"Anniamo, anniamo avant" disse il senatore. Non gli garbava che si parlasse forte di queste cose tanto vicino a casa. Ma in quel momento Elena lo chiamò dalla finestra.</p>
<p n="ITBI1373270">"Carmine!"</p>
<p n="ITBI1373271">Il barone si voltò, guardò in su. I preti si voltarono pure, salutarono con certa sgomenta umiltà piegando il collo, alzando gli occhi. La baronessa accennò appena del capo e chiese a suo marito se Cortis fosse ancora in sala.</p>
<p n="ITBI1373272">"Sì" diss'egli. "Perchè?"</p>
<p n="ITBI1373273">"Perchè gli debbo parlare" rispose Elena tranquillamente; e chiuse la finestra.</p>
<p n="ITBI1373274">"E la mamma?" diss'ella, volgendosi a suo zio. "Cosa dice la mamma?"</p>
<p n="ITBI1373275">"Hai chiuso bene?" rispose il conte, tirandosi giù il bavero. "Lei si cruccia, lei piange, lei se la piglia con me perchè non sono persuaso niente affatto di accontentare il suo signor genero. Nè mi persuaderò mai. Se vuole far lei dei sacrifici con la roba sua, padrona: ma non credo che ci senta molto da quell'orecchio."</p>
<p n="ITBI1373276">"Povera mamma!" disse Elena, sorridendo. "Le lagrime le costano meno. Addio, zio."</p>
<p n="ITBI1373277">Gli stese la mano. Il conte Lao la strinse forte fra le sue, la trattenne un momento senza parlare.</p>
<p n="ITBI1373278">"Senti" mormorò con voce soffocata. "Mi conosci, ah?"</p>
<p n="ITBI1373279">Ella gli offerse anche la sinistra, e raccolse a sè, con impeto affettuoso, le mani di lui.</p>
<p n="ITBI1373280">"Basta" diss'egli.</p>
<p n="ITBI1373281">Elena era ben sicura di quel virile cuore, tanto leale, tanto caldo sotto un'inerzia lunatica, nata da qualche difetto segreto dello spirito, favorita dalle tradizioni nobiliari, cresciuta con l'abitudine, sancita da sofferenze reali nel corpo o nella immaginazione, confermata dallo scetticismo amaro dell'uomo come degna del mondo e di lui.</p>
<p n="ITBI1373282">Un domestico venne a vedere se il signor Daniele avesse dimenticato lì i suoi guanti.</p>
<p n="ITBI1373283">La baronessa si spiccò in fretta da suo zio, balzò fuori della stanza, scese in loggia per un'oscura scaletta di servizio. Verso il fondo trovò qualcuno che saliva.</p>
</sample>
<sample><p n="ITBI13732005">"Vi prego" replicò l'altra imperiosamente.</p>
<p n="ITBI13732006">Ella tornò attrice, brandì il biglietto ritirando il capo fra le spalle e guardando fiso suo figlio; poi glielo posò con un gran gesto sulla scrivania e uscì a lenti passi, non senza essersi fermata sulla soglia a levare e scotere in alto le mani congiunte.</p>
<p n="ITBI13732007">Cortis prese il biglietto. Era una carta di visita del barone Carmine Di Santa Giulia, ufficiale di Genova cavalleria, e vi si leggevano queste parole di suo pugno a matita:</p>
<p n="ITBI13732008">"Te lo meriti. Nei panni del dottore avrei fatto lo stesso. Guai se le signore belle e buone adottassero questo sistema! Tuo marito è poi anche militare e mio superiore di grado. Io ho già voltato pagina, voltala anche tu. E buona fortuna. Dopo tutto non sono neppur sicuro della paternità che vuoi affibbiare a me."</p>
<p n="ITBI13732009">"Eccomi qua" disse l'avvocato, entrando. "Non ho fatto presto? Tengo anche la carta bollata."</p>
<p n="ITBI13732010">Cortis alzò la testa, lo guardò con due occhi vitrei.</p>
<p n="ITBI13732011">"Se mi permette" continuò l'avvocato accostandosi alla scrivania "metto giù queste due righe."</p>
<p n="ITBI13732012">Credette forse che Cortis gli cedesse il proprio posto, ma, poichè quegli non si mosse, si rassegnò a pigliar un'altra sedia e vi si acconciò, come potè meglio, a scrivere:</p>
<p n="ITBI13732013">"Colla... presente... privata... scrittura..."</p>
<p n="ITBI13732014">Posò la penna e interruppe il suo soliloquio spezzato per rivolgersi a Cortis.</p>
<p n="ITBI13732015">"Io avrei pensato di far così" diss'egli, "anche per evitare spese... Le pare?"</p>
<p n="ITBI13732016">Cortis accennò appena del capo, senza rispondere; e l'altro, ripresa la penna, proseguì il suo lavoro, articolando, mano a mano, le parole che scriveva.</p>
<p n="ITBI13732017">"... da valere... nel miglior modo... che... di... ragione..."</p>
<p n="ITBI13732018">Cortis abbrancò una penna con le mani convulse, la storse, la spezzò d'un colpo.</p>
<p n="ITBI13732019">"Cosa c'e?" chiese l'avvocato.</p>
<p n="ITBI13732020">Cortis saltò in piedi, afferrò colui per le spalle, gliele strinse.</p>
<p n="ITBI13732021">"Scriva, scriva!" diss'egli; e si pose a camminare su e giù per la stanza.</p>
<p n="ITBI13732022">L'altro stava a guardarlo, stupefatto. Cortis si fermò, gli disse co' denti stretti, battendo il piede a terra:</p>
<p n="ITBI13732023">"Vuole scrivere?"</p>
<p n="ITBI13732024">Poi andò diritto alla porta ond'era uscita sua madre, e, trovatala socchiusa, la chiuse con un colpo terribile, sbattendo a terra la chiave, dall'altra parte. Stette un momento a capo basso, quasi a pensar che fosse quel tintinnìo; poi andò a sedere sul sofà. L'avvocato, che non capiva niente di questa burrasca, lo guardò alla sfuggita. Pareva impietrato. Quegli continuò a scrivere in silenzio.</p>
<p n="ITBI13732025">Dopo dieci lunghi minuti depose la penna e guardò Cortis da capo, lo vide nella stessa attitudine di prima.</p>
</sample></samples>