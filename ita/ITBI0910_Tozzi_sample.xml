<?xml version="1.0" encoding="UTF-8"?>
<samples n="ITBI0910">
<sample><p n="ITBI0910476">Credette che avesse sonno e gli voleva dare un pugno.</p>
<p n="ITBI0910477">I cipressi di Vico Alto tagliavano l´aria. La Porta Camollia era rossiccia e si vedeva di lontano il primo dei lampioni accesi dentro la città.</p>
<p n="ITBI0910478">Gli alberi del viale, su la balza della ferrovia, si movevano silenziosamente con tutte le fronde dinanzi ai monti di un violetto limpidissimo: l´Osservanza era dolce.</p>
<p n="ITBI0910479">Di là dai tetti della Via Camollia, la cima del Mangia era bianca, quasi splendente, su nel cielo; ma la sua campana, con l´armatura di ferro, più nera.</p>
<p n="ITBI0910480">Quando Anna aveva avuto le convulsioni, restava tutto il giorno stesa nella poltrona; dentro la trattoria. Il suo volto doventava bianco; e Rebecca, assistendola, le slacciava il busto. Ma siccome i cuochi e i camerieri avevano sempre qualche cosa da chiederle, ella riapriva gli occhi, guardava fisso; e poi, scuotendosi tutta, rispondeva. Perché il marito non s´inquietasse di più, non voleva andare a letto. Ma in quei momenti sentiva una grande angoscia, perché era incapace di badare a Pietro.</p>
<p n="ITBI0910481">Le sembrava di non appartenere più alla vita, di non avere mai fatto niente per lui. E allora quella specie di quiete, che le dava l´agiatezza, era sempre sciupata dal ricordo della sua miseria. Ella diceva:</p>
<p n="ITBI0910482">«È impossibile esser contenti come vorremmo!».</p>
<p n="ITBI0910483">E la stanchezza di esser vissuta era così amara che aveva paura di non sentirsi più buona. Il sentimento della morte le era sempre presente, e non le bastava credere in Dio.</p>
<p n="ITBI0910484">Ella si metteva a guardare Pietro con questo sentimento, e ne provava uno sconforto che le faceva perfino paura.</p>
<p n="ITBI0910485">I suoi nervi scossi dalla convulsione le prolungavano un senso indefinibile di dolore desolato; perché era avvezza a dover guarire da sé, senza sentire mai che gli altri potevano farle qualche cosa.</p>
<p n="ITBI0910486">Ma sperava di guarire, non perché credesse al medico, ma perché aveva Pietro.</p>
<p n="ITBI0910487">Ella non gli sapeva parlare; capiva ch´egli cresceva senza che riuscisse a farselo proprio suo, a dirgli almeno una di quelle parole che avrebbero dovuto consolarla. Anche quando l´aveva vicino, restavano come due che avessero l´impossibilità d´intendersi.</p>
<p n="ITBI0910488">Pietro evitava sempre di farle sentire che le voleva bene, per paura di doventare troppo obbediente; ed ella si disperava troppo e senza ragione di qualche sua scappata. E perciò Pietro temeva quando gli aveva tante cure. Mentre ella, non avendogliele potute fare, cercava un´altra volta d´imporgliele.</p>
<p n="ITBI0910489">«Tu non rispetti la mamma!».</p>
<p n="ITBI0910490">Egli, allora, si esasperava; svignandosela senza né meno ascoltarla.</p>
</sample>
<sample><p n="ITBI0910112">Mangiava le fette di pane come un ragazzo di montagna si mette in bocca per la prima volta un pezzo di dolce ed ha paura di finirlo troppo presto. Senza toccarlo con le labbra, tagliandolo a morsi, con un movimento ammodato di tutta la bocca, lo inghiottiva con gli occhi fermi su quello che stringeva tra le dita; con una gamba sopra l´altra.</p>
<p n="ITBI0910113">La farina era lei stessa e tutta la sua famiglia. E Giacco diceva:</p>
<p n="ITBI0910114">«Non siamo fatti di pane anche noi?».</p>
<p n="ITBI0910115">E quando ficcava il braccio nudo dentro un sacco di grano, per assicurarsi che non fosse riscaldato, pareva che tutti i chicchi volessero andarglici attorno. Masa gli chiedeva:</p>
<p n="ITBI0910116">«Ci sono entrati i farfallini?»</p>
<p n="ITBI0910117">«Sarebbe meglio che si rompessero le costole a te».</p>
<p n="ITBI0910118">Masa arrossiva; ma era contenta.</p>
<p n="ITBI0910119">Agostino, figliolo di un cavallaio che aveva due poderi a confine con Poggio a´ Meli, non voleva che Pietro parlasse troppo a Ghìsola; per quell´amor proprio che nell´adolescenza somiglia alla gelosia. E capì che doveva odiare il rispetto ingenuo di Pietro; e compatirlo come una debolezza.</p>
<p n="ITBI0910120">Ghìsola, infatti, dava al suo padroncino un senso di disagio e d´impaccio; ma egli voleva essere forte e cercava di convincersi che preferiva l´amicizia di Agostino; e con lui doventava remissivo ed obbediente; procurando d´indovinare le cose che pensava e non diceva a posta. Talvolta gli raccattava una pietra com´egli comandava soltanto guardandola; per tirarla a pena visto un uccello sopra un ramo accanto alla strada. E come il vento gonfiava la camicia d´Agostino, tutta sbottonata! Perché non aveva i polsi eguali a lui, le ciglia, gli orecchi, la camicia? E perché quando si provava a fare come lui, con la stessa aria di noncuranza, si trovava perso d´animo, senza fiato, con la paura di provocare la sua collera che lo faceva tremare? Perché non poteva sostenere il suo sguardo crucciato, impenetrabile e lucido, quando si provava a non rispondere alle sue domande e quando non aveva indovinato? Quello sguardo lo impauriva così come quando, senza essercene avvisti prima, ci si trova proprio ai piedi una fonte piena d´acqua.</p>
<p n="ITBI0910121">Agostino aveva il naso piccolo e corto, di bambino, tutto lentigginoso; ma il suo collo era come quello di una bella donna; le mani fatte bene. I suoi colloqui con Ghìsola, che consistevano in parole senza senso, convenzionali, che capivano loro due soltanto, suscitavano in Pietro sentimenti inaspettati; ai quali da solo non avrebbe mai sognato. E il diletto d´ascoltarli era tanto! Anche gli pareva d´imparare chi sa che.</p>
</sample>
<sample><p n="ITBI09101045">Pipi e Nosse, già contrattato, interruppero:</p>
<p n="ITBI09101046">«Intanto mandi via noi. Ci paghi».</p>
<p n="ITBI09101047">Erano due giovini. Pipi con una testa enorme, gonfia, con la fronte ampia. E gli occhi ceruli erano dolci, di una dolcezza infantile. Nosse aveva i baffi neri, e i piccoli occhi vivacissimi sembrava potessero mordere.</p>
<p n="ITBI09101048">«Prima aiuterete ad alzare anche questa paglia».</p>
<p n="ITBI09101049">«Se ci dà bevere!».</p>
<p n="ITBI09101050">Disse, ridendo, Pipi; che, poi, sputò nel muro.</p>
<p n="ITBI09101051">«Ho la gola piena di polvere!».</p>
<p n="ITBI09101052">Disse Nosse. E si alzò, appoggiandosi un´altra volta al muro.</p>
<p n="ITBI09101053">Domenico sorrise, promettendo.</p>
<p n="ITBI09101054">Passava già la cinquantina. Le mani gli erano doventate pallide: si vedevano le loro vene di un rosso violaceo; con le unghie lunghe e strette, accartocciate.</p>
<p n="ITBI09101055">Si faceva ancora più di rado la barba, di un biondo quasi bianco. Gli occhi gli lustravano come i gusci delle ostriche; ma le estremità delle palpebre erano gonfie, con due fili purpurei. I capelli gli erano divenuti radi, per quanto se li bagnasse con un´acqua di sua invenzione, fatta con le coccole di ginepro; i baffi, attaccati alle guance, si arruffavano intorno alla bocca; che aveva un senso di bontà.</p>
<p n="ITBI09101056">S´era fatto alquanto curvo, con le spalle ingrossate; ma se ne teneva d´esser forte come prima e di pesare più di un quintale. Gli pareva che i suoi polsi e il suo collo fossero quasi indomabili; qualche cosa che egli doveva conservare, per servirsene al bisogno.</p>
<p n="ITBI09101057">Domandò Ceccaccio:</p>
<p n="ITBI09101058">«Dunque a peso?».</p>
<p n="ITBI09101059">Disse il trattore:</p>
<p n="ITBI09101060">«Non sarà cento chili».</p>
<p n="ITBI09101061">Urlò Ceccaccio:</p>
<p n="ITBI09101062">«Che cosa dice? Un quintale e mezzo».</p>
<p n="ITBI09101063">Aggiunse Palloccola:</p>
<p n="ITBI09101064">«Siamo onesti noi!».</p>
<p n="ITBI09101065">E bestemmiò. Ma corsero a sciogliere le funi, per scendere la paglia dal barroccio. Domenico s´avanzò, la prese per la legatura e la sollevò; aiutandosi con i ginocchi.</p>
<p n="ITBI09101066">«Vi dò quattro lire. È anche troppo».</p>
<p n="ITBI09101067">«L´abbiamo rubata, è vero, Ceccaccio?».</p>
<p n="ITBI09101068">Tutti risero. Poi bestemmiarono e gridarono, confusamente.</p>
<p n="ITBI09101069">«Dunque, paghi noi; ce ne andremo».</p>
<p n="ITBI09101070">«O non volevate bere?».</p>
<p n="ITBI09101071">Domandò lo stalliere annoiato, dall´apertura della capanna.</p>
<p n="ITBI09101072">«No, no. Siamo stanchi. Non possiamo aiutare a tirarla su».</p>
<p n="ITBI09101073">«Guarda che muscoli!».</p>
<p n="ITBI09101074">Disse Pipi, prendendo un braccio di Domenico; la cui camicia era rimboccata fino ai gomiti.</p>
<p n="ITBI09101075">Esclamò Nosse:</p>
<p n="ITBI09101076">«Con quelle braccia!».</p>
<p n="ITBI09101077">Disse Ceccaccio:</p>
<p n="ITBI09101078">«Fate lesti, figlioli».</p>
<p n="ITBI09101079">Dalla porta mezza aperta si vedeva la strada. E passò una giovine. Ceccaccio la chiamò, con un fischio.</p>
<p n="ITBI09101080">Disse Pipi:</p>
<p n="ITBI09101081">«Bada se viene qua».</p>
<p n="ITBI09101082">«Che cosa si fa qui?» domandò il trattore. «Si chiacchiera soltanto?»</p>
<p n="ITBI09101083">«O che cosa vuoi fare?».</p>
<p n="ITBI09101084">E il compagno di Ceccaccio si sedé su la paglia, mettendosi le mani sopra i ginocchi.</p>
</sample>
<sample><p n="ITBI09101046">«Intanto mandi via noi. Ci paghi».</p>
<p n="ITBI09101047">Erano due giovini. Pipi con una testa enorme, gonfia, con la fronte ampia. E gli occhi ceruli erano dolci, di una dolcezza infantile. Nosse aveva i baffi neri, e i piccoli occhi vivacissimi sembrava potessero mordere.</p>
<p n="ITBI09101048">«Prima aiuterete ad alzare anche questa paglia».</p>
<p n="ITBI09101049">«Se ci dà bevere!».</p>
<p n="ITBI09101050">Disse, ridendo, Pipi; che, poi, sputò nel muro.</p>
<p n="ITBI09101051">«Ho la gola piena di polvere!».</p>
<p n="ITBI09101052">Disse Nosse. E si alzò, appoggiandosi un´altra volta al muro.</p>
<p n="ITBI09101053">Domenico sorrise, promettendo.</p>
<p n="ITBI09101054">Passava già la cinquantina. Le mani gli erano doventate pallide: si vedevano le loro vene di un rosso violaceo; con le unghie lunghe e strette, accartocciate.</p>
<p n="ITBI09101055">Si faceva ancora più di rado la barba, di un biondo quasi bianco. Gli occhi gli lustravano come i gusci delle ostriche; ma le estremità delle palpebre erano gonfie, con due fili purpurei. I capelli gli erano divenuti radi, per quanto se li bagnasse con un´acqua di sua invenzione, fatta con le coccole di ginepro; i baffi, attaccati alle guance, si arruffavano intorno alla bocca; che aveva un senso di bontà.</p>
<p n="ITBI09101056">S´era fatto alquanto curvo, con le spalle ingrossate; ma se ne teneva d´esser forte come prima e di pesare più di un quintale. Gli pareva che i suoi polsi e il suo collo fossero quasi indomabili; qualche cosa che egli doveva conservare, per servirsene al bisogno.</p>
<p n="ITBI09101057">Domandò Ceccaccio:</p>
<p n="ITBI09101058">«Dunque a peso?».</p>
<p n="ITBI09101059">Disse il trattore:</p>
<p n="ITBI09101060">«Non sarà cento chili».</p>
<p n="ITBI09101061">Urlò Ceccaccio:</p>
<p n="ITBI09101062">«Che cosa dice? Un quintale e mezzo».</p>
<p n="ITBI09101063">Aggiunse Palloccola:</p>
<p n="ITBI09101064">«Siamo onesti noi!».</p>
<p n="ITBI09101065">E bestemmiò. Ma corsero a sciogliere le funi, per scendere la paglia dal barroccio. Domenico s´avanzò, la prese per la legatura e la sollevò; aiutandosi con i ginocchi.</p>
<p n="ITBI09101066">«Vi dò quattro lire. È anche troppo».</p>
<p n="ITBI09101067">«L´abbiamo rubata, è vero, Ceccaccio?».</p>
<p n="ITBI09101068">Tutti risero. Poi bestemmiarono e gridarono, confusamente.</p>
<p n="ITBI09101069">«Dunque, paghi noi; ce ne andremo».</p>
<p n="ITBI09101070">«O non volevate bere?».</p>
<p n="ITBI09101071">Domandò lo stalliere annoiato, dall´apertura della capanna.</p>
<p n="ITBI09101072">«No, no. Siamo stanchi. Non possiamo aiutare a tirarla su».</p>
<p n="ITBI09101073">«Guarda che muscoli!».</p>
<p n="ITBI09101074">Disse Pipi, prendendo un braccio di Domenico; la cui camicia era rimboccata fino ai gomiti.</p>
<p n="ITBI09101075">Esclamò Nosse:</p>
<p n="ITBI09101076">«Con quelle braccia!».</p>
<p n="ITBI09101077">Disse Ceccaccio:</p>
<p n="ITBI09101078">«Fate lesti, figlioli».</p>
<p n="ITBI09101079">Dalla porta mezza aperta si vedeva la strada. E passò una giovine. Ceccaccio la chiamò, con un fischio.</p>
<p n="ITBI09101080">Disse Pipi:</p>
<p n="ITBI09101081">«Bada se viene qua».</p>
<p n="ITBI09101082">«Che cosa si fa qui?» domandò il trattore. «Si chiacchiera soltanto?»</p>
<p n="ITBI09101083">«O che cosa vuoi fare?».</p>
<p n="ITBI09101084">E il compagno di Ceccaccio si sedé su la paglia, mettendosi le mani sopra i ginocchi.</p>
</sample>
<sample><p n="ITBI0910944">«Ora vengo io! Non frughi nel canterano... Non la trova».</p>
<p n="ITBI0910945">Egli disse soltanto, stizzito:</p>
<p n="ITBI0910946">«Spicciatevi. Siete una stupida. Non capite quel che io penso di lei».</p>
<p n="ITBI0910947">Temeva che sopraggiungesse Giacco, dinanzi al quale sarebbe stato zitto; perché talvolta i suoi sguardi lo facevano diffidente, se non cauto.</p>
<p n="ITBI0910948">Masa trovò la lettera; ma, prima di dargliela, disse, tenendola con la mano aperta contro il petto incavato:</p>
<p n="ITBI0910949">«Non voglio che ne risappia niente il padrone».</p>
<p n="ITBI0910950">«Perché? Chi glielo ridice?».</p>
<p n="ITBI0910951">Ella arrossì, e rispose:</p>
<p n="ITBI0910952">«Il perché lo sa meglio di me».</p>
<p n="ITBI0910953">Poi mosse le labbra, come quando mordicchiava il refe per infilarlo nell´ago.</p>
<p n="ITBI0910954">La busta, e a lui dispiacque, era stata strappata, a pizzicotti, intorno; per cavare la lettera dettata certo a qualche parente, perché Ghìsola non sapeva scrivere. Pietro, a voce alta, la lesse tutta: i suoi genitori avevano avuto il morbillo, la zia Giuseppa non poteva allattare la bambina.</p>
<p n="ITBI0910955">Allora, chiese:</p>
<p n="ITBI0910956">«E la fotografia dov´è?».</p>
<p n="ITBI0910957">Masa rideva, e la sua arroganza se ne compiaceva molto. Si pigiò, più volte, i fianchi con le nocche. Quando rideva, si vedevano i suoi denti fitti e ancora bianchi.</p>
<p n="ITBI0910958">«È una settimana che m´è caduta dietro il canterano; mentre la volevo spolverare».</p>
<p n="ITBI0910959">Egli scorse, infatti, sotto una fila di santi, attaccati al muro, lungo una cordicella, una cornice di vecchio velluto turchino, ma vuota. Quel vuoto, con un foglio bianco, lo intenerì.</p>
<p n="ITBI0910960">«Non avete pensato prima a raccattarla?».</p>
<p n="ITBI0910961">Ormai si sentiva certo di vederla. E gli pareva di compiere un dovere.</p>
<p n="ITBI0910962">Ma Masa, non volendo rimproveri, disse:</p>
<p n="ITBI0910963">«Saremo a tempo a prenderla! Chi ci pensa? La mattina ci alziamo presto; la sera non abbiamo voglia, perché siamo stracchi».</p>
<p n="ITBI0910964">«Scanserò il canterano io».</p>
<p n="ITBI0910965">Quando c´era da far valere un rispetto, lavorava anche lui!</p>
<p n="ITBI0910966">«Non mi faccia inquietare!».</p>
<p n="ITBI0910967">Ma i suoi occhi non erano cattivi come le altre volte: c´era dolcezza, benché torbida e ambigua.</p>
<p n="ITBI0910968">«Perché?»</p>
<p n="ITBI0910969">«Il canterano è peso, e lei potrebbe farsi male. Il padrone incolperebbe me».</p>
<p n="ITBI0910970">Quand´ella parlava di lui, a Pietro pareva di doversi infilare in qualche punta.</p>
<p n="ITBI0910971">«Aiutatemi, invece!».</p>
<p n="ITBI0910972">Sarebbero stati pronti a bisticciare; ma ella tolse, adagio, ad uno per volta, tutti i ninnoli: un vaso di porcellana sbocconcellato, dentro il quale c´erano stati ritti chi sa quanti fiori; un´imagine di cera, di Santa Caterina, sotto una campana di vetro; un pezzo di specchio verdognolo e guasto.</p>
<p n="ITBI0910973">«Abbia pazienza».</p>
<p n="ITBI0910974">Egli trasse a sé il canterano tarlato; e allora la fotografia, rimasta tra quello e il muro, cadde. La raccolse; e, senza smettere di guardarla, andò verso la finestra, con la stessa paura di quando un fulmine è caduto vicino.</p>
</sample></samples>