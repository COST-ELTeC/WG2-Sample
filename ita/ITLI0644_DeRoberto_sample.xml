<?xml version="1.0" encoding="UTF-8"?>
<samples n="ITLI0644">
<sample><p n="ITLI06441446">«Mi comincia a seccare, sai!»</p>
<p n="ITLI06441447">Allora, per farle piacere, non importandole il broncio della zia, egli diradò gli inviti; ma quando credeva di mettersi a tavola solo con sua moglie, vedeva spuntare la zitellona, che Lucrezia aveva chiamata. Mutava facilmente opinione, Lucrezia, da un momento all'altro; e tutti la secondavano, non solo suo marito, ma anche il suocero e la suocera: la covavano con gli occhi come una cosa preziosa, la contentavano a un cenno, la servivano all'occorrenza. Così ella si alzava ogni giorno un poco più tardi, restava un paio d'ore senza far nulla, senza neppure lavarsi; vestita finalmente, se ne andava talvolta dalla sorella Chiara, che non era ancora partorita, avendo sbagliato i conti d'un mese; ma più spesso al palazzo, dove aveva giurato di non metter più piede, ma restava invece tanto che spesso suo marito doveva passare a rilevarla all'ora del desinare. Ci tornava anche la sera per prender parte alla solita conversazione; talché, tutto sommato, e tolte le ore del sonno, ella stava più nella casa paterna che nella maritale. I Giulente, del resto, giudicavano naturale che ella cercasse dei suoi parenti, né Benedetto pensava a rammentarle gli antichi propositi; quando, un bel giorno, offertosi come al solito di accompagnarla al palazzo, si udì rispondere: «M'hanno da tagliare tutt'e due le mani, se vado più in quella casa!»</p>
<p n="ITLI06441448">«Che è stato? Che t'hanno fatto?...»</p>
<p n="ITLI06441449">«Che m'hanno fatto? Leggi!»</p>
<p n="ITLI06441450">Il principe aveva ritardato di settimana in settimana il pagamento delle ultime tremila onze; adesso finalmente mandava, per mezzo del signor Marco, in piego suggellato diretto a Benedetto, un nuovo conto. Lucrezia l'aveva aperto; c'era un passivo, dove figuravano le spese della festa di nozze: un totale di centoventicinque onze. Notati gli spumoni, i dolci, i pacchi di candele, l'olio delle lampade Carcel; ad ogni persona di servizio un'onza di regalo; dieci onze di fiori, dodici tarì di carrozze pagate a Baldassarre e persino quindici tarì di piatti rotti. Quando Giulente lesse quella nota, si mise a ridere di cuore, tanto gli parve buffa la grettezza spinta a tal segno; ma Lucrezia era furibonda contro il fratello.</p>
<p n="ITLI06441451">«Che trovi da ridere? È una schifezza senza esempio!... Per questo ordinò le cose largamente!... Ma trent'onze di dolci, chi li ha mangiati? Cento rotoli di roba? E quelle quattro rose che mandò a cogliere al Belvedere? E i piatti rotti?...»</p>
<p n="ITLI06441452">Quantunque suo marito cercasse di calmarla, dimostrandole che in fin dei conti il principe non era obbligato a spendere del proprio, ella non intendeva ragione, spiattellava il resto, ciò che prima aveva negato a se stessa:</p>
</sample>
<sample><p n="ITLI06441135">«Certamente! Sono cose che riguardano la sua coscienza!... E anche Lucrezia! Contenta lei!... È quel che dico anch'io!...»</p>
<p n="ITLI06441136">Da quei due non c'era da cavar nient'altro, fuori del mondo com'erano per via della nascita del figliuolo ormai prossima: la cugina, che per trascorrer di tempo non dimenticava di mostrare il suo interesse per gli Uzeda, corse difilato in casa del principe. Sul portone, una comitiva di dieci o dodici individui, fra i quali c'erano i due Giulente, zio e nipote, cercavano del duca. Ella si fermò, sorridendo a don Lorenzo e a Benedetto, facendo loro segno con la mano per chiamarli.</p>
<p n="ITLI06441137">«Che ordite, in tanti rivoluzionari? Volete dar fuoco al palazzo?»</p>
<p n="ITLI06441138">«Veniamo ad offrire la candidatura al signor duca,» rispose don Lorenzo, «in nome delle società patriottiche.»</p>
<p n="ITLI06441139">«Bravo! Mi rallegro della scelta!...»</p>
<p n="ITLI06441140">E la commissione stava per salire dal grande scalone quando Baldassarre, spuntato dal secondo cortile, e fatta strada a donna Graziella, avvertì: «Nossignori!... Favoriscano da questa parte...»</p>
<p n="ITLI06441141">Il principe, infatti, approvando il liberalismo dello zio e godendo dei vantaggi della sua popolarità, non aveva potuto permettere che tutti gli scalzacani dai quali era circondato entrassero nel nobile quartiere della Sala Rossa e Gialla: aveva quindi destinato due stanze dell'amministrazione, a destra dell'entrata, perché il duca vi ricevesse anche i lustrastivali, se così gli era a grado. Mentre i delegati giravano dunque dalla parte delle stalle, donna Graziella saliva pomposamente il sontuoso scalone ed era introdotta presso la principessa. Il principe, in compagnia della moglie, gridava qualche cosa, quando, all'apparir della cugina, tacque subitamente.</p>
<p n="ITLI06441142">«Non sapete che ci sono visite?» disse costei, entrando. «La commissione delle società... per offrire la candidatura al duca... Una bella commedia, giacché tutto fu combinato prima... E solo i Giulente, di persone conosciute; tutto il resto, certe facce!...»</p>
<p n="ITLI06441143">«Mio zio è padrone di ricevere chi vuole,» rispose il principe. «Adesso i tempi sono mutati, e non si posson fare tante difficoltà... È quel che dicevo anche a mia moglie...» E voltati i tacchi, stava per andarsene, quando la voce di donna Ferdinanda, che sopravveniva, lo fece fermare. La zitellona, più gialla del solito, sudava fiele, con una ciera arcigna e dura da mettere spavento.</p>
<p n="ITLI06441144">«Dunque è vero?» domandò a denti stretti, senza neppure accorgersi di donna Graziella.</p>
<p n="ITLI06441145">«Me l'ha detto lui stesso,» rispose il principe. «Dinanzi alla cugina possiamo parlare... Gli pare una cosa bellissima, un partito vantaggioso, un terno al lotto...»</p>
<p n="ITLI06441146">«E tu non gli hai detto nulla, tu?»</p>
</sample>
<sample><p n="ITLI06442884">«Appoggiano, talvolta, chi più s'accosta a loro.»</p>
<p n="ITLI06442885">«Cioè?»</p>
<p n="ITLI06442886">«Chi crede.»</p>
<p n="ITLI06442887">Le due parole significavano: «Tu non sei fra questi; ecco perché io non posso fare nulla per te.» Ma Consalvo, che faceva l'ingenuo, replicò:</p>
<p n="ITLI06442888">«Chi crede a che cosa?»</p>
<p n="ITLI06442889">«Prima di tutto agli eterni princìpi di verità.»</p>
<p n="ITLI06442890">«E poi?»</p>
<p n="ITLI06442891">«Al trionfo della Chiesa!»</p>
<p n="ITLI06442892">«Anche tu?...» cominciò Consalvo, sul punto di protestare, di dire il fatto suo a quell'altra sciocca. Ma si contenne ancora una volta. Che gl'importava di quelle sciocchezze? L'importante era sapere se bisognava assolutamente rinunziare all'intromissione di lei. «Ah, va benissimo!...» riprese, con tono diverso. «Il trionfo della Chiesa!... Ma su chi deve trionfare, sentiamo?»</p>
<p n="ITLI06442893">«Sopra i suoi nemici e i suoi persecutori.»</p>
<p n="ITLI06442894">«Chi sono? Dove sono? In Italia? In Francia? Sentiamo un po': che bisogna fare? Restituire Roma al Papa, eh? Dargli tutta l'Italia, tutto il mondo? Sentiamo, spieghiamoci una buona volta, per saperci regolare, per vedere fino a qual punto potremo intenderci...»</p>
<p n="ITLI06442895">Ella disse, seriamente:</p>
<p n="ITLI06442896">«È inutile che tu la prenda su questo tono. Presto o tardi il diritto legittimo trionferà.»</p>
<p n="ITLI06442897">«Come? Quando? Dove?»</p>
<p n="ITLI06442898">Ella alzò il capo e socchiuse gli occhi, quasi ispirandosi.</p>
<p n="ITLI06442899">«Nascerà,» disse, «un gran monarca, dalla diretta progenitura di San Luigi di Francia, e si chiamerà Carlo. Egli farà dell'Europa sette regni, e rimetterà il Santo Padre sulla cattedra di Pietro...»</p>
<p n="ITLI06442900">Questa volta Consalvo non riuscì a frenare le risa.</p>
<p n="ITLI06442901">«Ah! Ah! Ah!... S'ha da chiamare proprio Carlo? E perché non Filippo, Ignazio, Epaminonda?... Ma dove diavolo peschi simili fandonie?»</p>
<p n="ITLI06442902">«Che t'importa, se sono fandonie?... Mi duole che tu ne rida... Ti ho detto mille volte che ciascuno ha le proprie convinzioni...»</p>
<p n="ITLI06442903">«Sì! Sì!... Ma donde t'è venuta questa qui? Dove hai saputo che accadranno tutte queste belle cose?»</p>
<p n="ITLI06442904">Ella stese il braccio verso una scansietta piena di libri e vi prese un volumetto legato con pelle nera e dorato sui tagli. Consalvo lesse sul frontespizio: L'Europa liberata ovvero Trionfo della Chiesa di G.C. su tutte le usurpazioni e tutte le eresie. Eco dei Profeti e dei SS. Padri... A un tratto volse il capo, udendo il cameriere che annunziava dalla soglia, scostando la tenda:</p>
<p n="ITLI06442905">«Padre Gentile, Eccellenza.»</p>
<p n="ITLI06442906">Entrò un prete alto, asciutto, con forti occhiali sul naso adunco come un rostro.</p>
<p n="ITLI06442907">«Il principe di Francalanza, mio fratello,» presentò Teresa. «Padre Antonio Gentile...»</p>
<p n="ITLI06442908">Il prete inchinossi profondamente. Consalvo lo squadrava da capo a piedi. Un altro, adesso! Quella casa diventava una sacrestia!</p>
</sample>
<sample><p n="ITLI0644646">Sopravvennero in quel momento Chiara e il marchese. Lucrezia, ancora imbronciata, salutò freddamente la sorella; ma costei non s'accorgeva di nulla, nervosa com'era, tutta piena d'una secreta idea.</p>
<p n="ITLI0644647">«Margherita,» sussurrò alla cognata, in confidenza, «questa volta credo sia per davvero!...» Erano quelli i sintomi? Poteva ingannarsi? Tante volte aveva sperato d'apporsi e festeggiato invano l'avvenimento, che adesso non ardiva più annunziare apertamente la gravidanza se non prima la vedeva confermata. Poi, lasciata la principessa, prese a parte Matilde e ricominciò a dirle: «La levatrice n'è certa! Tu che cosa provi?... Come ti sei accorta?...»</p>
<p n="ITLI0644648">Matilde non l'udiva. Adesso che don Blasco non misurava più la sala da un'estremità all'altra, Raimondo aveva ricominciato l'armeggio dello zio monaco, non stava fermo un momento, chiedeva continuamente che ora fosse. Voleva andar fuori? Aspettava qualcuno? Ella era inquieta della sua inquietudine... Frattanto arrivavano nuove visite: la duchessa Radalì e il principe di Roccasciano, donna Isabella Fersa col marito. L'entrata di quest'ultima mise sottosopra la società: il principe, che ordinariamente non era molto galante con le signore, le andò incontro fino nell'anticamera; Raimondo anche lui l'ossequiò tra i primi. Ella portava, come sempre, un abito nuovo fiammante che Lucrezia esaminava ora con la coda dell'occhio, e la principessa, Chiara, tutte le altre, giudicavano a una voce elegantissimo.</p>
<p n="ITLI0644649">«Manifattura di Firenze, è vero, donn'Isabella?» domandò Raimondo.</p>
<p n="ITLI0644650">«Si vede che vostro marito se ne intende, contessa!» rispose ella indirettamente, volgendosi a Matilde.</p>
<p n="ITLI0644651">Don Mariano parlava della parata della Regina, di cui quel giorno era il natalizio; Fersa del colera, della quarantena di dieci giorni decretata allora allora contro le provenienze da Malta, della fiera di Noto rimandata, del pericolo che correva un'altra volta la Sicilia; e il vocione di don Blasco rispondeva:</p>
<p n="ITLI0644652">«Questa è l'impresa di Crimea! Il regalo dei fratelli piemontesi, capite?»</p>
<p n="ITLI0644653">Il duca, quasi non comprendesse che l'allusione era diretta a lui, ripigliava il discorso della guerra interrotto a tavola, diceva che Cavour l'aveva sbagliata. La via era un'altra, raccogliersi, restarsene tranquilli, curare le piaghe del '48. Con lo stato indebitato fin agli occhi, come poteva pensare a fare nuovi debiti? «È un principio d'economia politica...» e qui, col tono d'autorità portato da Palermo, un discorsone che faceva inghiottire botti di veleno a don Blasco, lardellato com'era di citazioni giornalistiche e parlamentari, infettato da teorie liberalesche. Il principe, udendo Fersa esprimere ancora una grande paura del colera, scrollava il capo:</p>
<p n="ITLI0644654">«Se a Napoli hanno ordinato di spargerlo un'altra volta...»</p>
</sample>
<sample><p n="ITLI06441060">«Bene... Che è successo? Che ora è?»</p>
<p n="ITLI06441061">«Spunta adesso il sole!... Ci ha fatto una bella paura!... Non si rammenta?...»</p>
<p n="ITLI06441062">Allora, confusamente, egli ripensò ai sigari, alla nausea, alla denunzia. Era dunque passata tutta una notte?... E Giovannino?</p>
<p n="ITLI06441063">«Anche lui!... Adesso sta meglio... Il maestro ha frugato in tutte le camere, sotto i letti... ha trovato tante bandiere... Sua Paternità se l'è presa con me... So molto, io, di queste diavolerie!...»</p>
<p n="ITLI06441064">I congiurati, vistisi scoperti, erano disperati, non comprendendo donde venisse il colpo. Ma Giovannino, ristabilito anche lui, s'alzava in quel momento e passava tra i compagni costernati:</p>
<p n="ITLI06441065">«Com'è stato?... Sei stato tu?...»</p>
<p n="ITLI06441066">«Io?... Ah, quel giuda di mio cugino!...» E il sangue gli montò al viso con un impeto selvaggio di collera, da vero «figlio del pazzo». «Aspetta! Aspetta!»</p>
<p n="ITLI06441067">Appostati in attesa che Consalvo uscisse, lo circondarono nel giardino; Giovannino gli si fece incontro, domandandogli:</p>
<p n="ITLI06441068">«Sei stato tu, pezzo di sbirro, che hai detto al maestro?...»</p>
<p n="ITLI06441069">Consalvo capì. Pallido e tremante, cominciò a protestare...</p>
<p n="ITLI06441070">«Maria Santissima!... Il maestro... Non sono stato...»</p>
<p n="ITLI06441071">Ma il cerchio gli si strinse intorno:</p>
<p n="ITLI06441072">«Negalo, anche?... Hai coraggio solo per mentire, sbirro schifoso? pezzo di boia?»</p>
<p n="ITLI06441073">«Vi giuro...»</p>
<p n="ITLI06441074">«Ah, spia fetente!...» e il primo pugno gli piovve sulle spalle. Tutti gli furono addosso, ed egli cominciò a gridare; ma nessuno poteva udir le sue grida, perché, a un tratto, a quell'ora insolita, tutte le campane di San Nicola si misero a stormeggiare formando un concerto così strano, che i ragazzi smisero di picchiare il delatore, guardandosi turbati. A un tratto Giovannino esclamò:</p>
<p n="ITLI06441075">«La rivoluzione!...» e rientrò di corsa.</p>
<p n="ITLI06441076">Le squadre erano finalmente scese in città, per dar l'attacco ai napolitani. Tutti i monaci erano tappati dentro; l'Abate aveva fatto serrare i portoni dopo che tutta una popolazione spaventata s'era venuta a rifugiare nel convento. Solo il campanile era rimasto aperto ai rivoltosi, i quali continuavano a sonare a stormo mentre s'udiva il rombo delle prime cannonate del castello Ursino.</p>
<p n="ITLI06441077">Don Blasco, nonostante il coltello che portava sotto la tonaca, verde dalla bile e dalla paura, era venuto a rifugiarsi, insieme coi borbonici più sospettati, al Noviziato, come in un cantone più sicuro, dove, per via dei bambini, nessuno sarebbe entrato; nondimeno diceva ira di Dio di quel vigliacco di suo fratello che era rimasto dentro col pretesto dei portoni chiusi, ma complottando ancora con quell'altro «porco» di don Lorenzo Giulente.</p>
<p n="ITLI06441078">«Perché non scende in piazza? Perché non va a battersi? Gli apro io stesso, se vuole!... Carogna! Traditore!...»</p>
</sample></samples>