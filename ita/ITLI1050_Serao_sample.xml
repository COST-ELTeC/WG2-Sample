<?xml version="1.0" encoding="UTF-8"?>
<samples n="ITLI1050">
<sample><p n="ITLI10502405">- Voi m'ingannate.</p>
<p n="ITLI10502406">- Non v'inganno.</p>
<p n="ITLI10502407">- Siete maestro in tranelli, Marcus Henner, - replicò la voce femminile, improvvisamente irata.</p>
<p n="ITLI10502408">- Maria! Apritemi; vi ho da parlare. ...</p>
<p n="ITLI10502409">- Di che? Di che?</p>
<p n="ITLI10502410">- Di una persona che amate. -</p>
<p n="ITLI10502411">S'intese un lieve scricchiolìo della porta, come se un corpo che vacillasse vi si fosse appoggiato.</p>
<p n="ITLI10502412">- Io non amo nessuno, - mormorò la voce, diventata di nuovo debolissima.</p>
<p n="ITLI10502413">- Il solo essere che amate.</p>
<p n="ITLI10502414">- Il solo!</p>
<p n="ITLI10502415">- Sì, il solo. Io ne ho notizie.</p>
<p n="ITLI10502416">- Avete notizie? - la voce tremava tanto che quasi balbettava.</p>
<p n="ITLI10502417">- Sì, aprite. -</p>
<p n="ITLI10502418">Vi fu un minuto di silenzio. Poi la chiave stridette nella serratura e la porticina si aprì. Marcus Henner entrò nella stanza di cui, sino allora, gli era stato vietato l'ingresso. Era una camera piccola, in paragone dell'ampia stanza da letto a cui era accanto; anche la sua sola finestra era velata di bianco, fittamente, e le imposte non avevano maniglia.</p>
<p n="ITLI10502419">Del resto, la più nuda, la più povera semplicità regnava in quell'ambiente. Le pareti non avevano nè stoffe, nè carta da parati: erano dipinte di bianco di calce, senz'altro.</p>
<p n="ITLI10502420">Un piccolo letto di ferro, come quello di una educanda, formava il mobile principale; si componeva di un sol materasso e di un sol cuscino, con una coltre di lana rozza. Sul pavimento non vi era tappeto; l'ammattonato era nudo e freddo. Vi era un tavolino da scrivere, un armadietto che formava anche scansia da libri, un inginocchiatoio e due sedie, niente altro. Sull'inginocchiatoio di legno semplice era un crocifisso: sopra, sul muro, sospesa una immagine della Vergine. E sul cuscino era appoggiato un libro pio, che la donna aveva lasciato aperto, l'Imitazione di Cristo.</p>
<p n="ITLI10502421">La persona che aveva aperta, così a malincuore e pure così ansiosa, si teneva ritta, presso l'inginocchiatoio da cui si era levata. Era tutta vestita di lana bianca, con una veste ad ampie pieghe, dal collo sino ai piedi, claustrale; era una donna alta e snella, ma, attraverso le molli pieghe della sua ieratica veste, il corpo non arrivava a delinearsi. Sul viso ella portava una espressione di orrore e di affanno. Marcus Henner guardò quella donna con occhi pieni di amore e di ira.</p>
<p n="ITLI10502422">- Maria, Maria, perchè mi fate questo? - le chiese, avanzandosi verso lei.</p>
<p n="ITLI10502423">Ella si arretrò, sino al muro, dicendogli:</p>
<p n="ITLI10502424">- Non vi accostate!</p>
<p n="ITLI10502425">- Non temete, non mi avvicino, - disse amaramente il medico.</p>
</sample>
<sample><p n="ITLI10501891">Costui le squadrò, curiosamente.</p>
<p n="ITLI10501892">- Siete lontane, - rispose. - Andate sole, a quest'ora, - soggiunse, con sospetto.</p>
<p n="ITLI10501893">- Ci ho una mia figliuola, in parto, - disse subito Rosa - e corro da lei, con quest'altra figliuola. In che via siamo? Il buio non mi fa capire più nulla.</p>
<p n="ITLI10501894">- Ora, siete in via del Clementino; andate diritto sempre e vi troverete a via Fontanelle di Borghese; di là, per via Condotti e piazza di Spagna, sarete al Tritone e a san Nicola.</p>
<p n="ITLI10501895">- È lunga, - disse Rosa. - Non ci accompagnereste, un poco? Vi regaleremmo qualche cosa.</p>
<p n="ITLI10501896">- Care donne mie, è impossibile. Debbo spengere verso Campo Marzio, la Minerva e piazza Navona. Camminate presto e verso quelle vie troverete qualche guardia. -</p>
<p n="ITLI10501897">Esse seguirono il consiglio. L'aver parlato con un essere umano, le aveva rincorate. Attraversata piazzetta Borghese, ora avevano infilata via Fontanelle. Colà, incontrarono due carabinieri che andavano a passo eguale.</p>
<p n="ITLI10501898">- Meno male! - mormorò Rosa, mentre Rachele Cabib abbassava la testa, per non farsi scorgere.</p>
<p n="ITLI10501899">I loro passi risuonavano, nella notte. Delle persone che venivano dal Corso, due uomini le sfiorarono e si fermarono un poco, guardandole. Le due donne, tutte tremanti, si misero a correre anche di più.</p>
<p n="ITLI10501900">- Dio mio, Dio mio! - esclamava a voce bassa Rachele, che si sentiva piegare le ginocchia.</p>
<p n="ITLI10501901">Ella, invero, non dava più un sol pensiero alla casa di vicolo del Pianto, che era rimasta vuota, col portone aperto: non un pensiero al padre, che pure ella aveva amato, che amava. Non la teneva che questo desiderio della fuga, affannoso, e il desiderio ardente di arrivare a casa di Ranieri Lambertini, subito.</p>
<p n="ITLI10501902">- Lo troveremo? - disse a Rosa, mentre attraversavano il Corso, per passare a via Condotti.</p>
<p n="ITLI10501903">- Certamente! Dove volete che sia?</p>
<p n="ITLI10501904">- Ci accoglierà bene?</p>
<p n="ITLI10501905">- Non aspetta che voi, signorina.</p>
<p n="ITLI10501906">- Dobbiamo partire subito, subito, - disse, come fra sè Rachele. - Se no, egli ci trova.</p>
<p n="ITLI10501907">- Partirete immediatamente.</p>
<p n="ITLI10501908">- Tu verrai con noi, Rosa.</p>
<p n="ITLI10501909">- No, signorina. Io me ne andrò al mio paese, in Ciociaria; comprerò una casetta colà.</p>
<p n="ITLI10501910">- Anche tu dovrai partire prestissimo.</p>
<p n="ITLI10501911">- Oggi stesso, signorina. Vostro padre potrebbe ritrovarmi ed io avrei dei guai.</p>
<p n="ITLI10501912">- Partiremo, partiremo, - ripetette febbrilmente Rachele Cabib.</p>
<p n="ITLI10501913">- Il conte sarà così felice! - disse Rosa.</p>
<p n="ITLI10501914">- L'odio di lui ci seguirà sempre, - disse Rachele, pianissimo.</p>
<p n="ITLI10501915">E si voltò indietro, come se udisse un passo. Difatti, mentre attraversava piazza di Spagna, parve che qualcuno, un'ombra, si mettesse a seguirle.</p>
</sample>
<sample><p n="ITLI10502749">- Arrivederci, non addio, signorina. Dio vi benedica! -</p>
<p n="ITLI10502750">E le baciò le due mani, la baciò ancora, sulle guance.</p>
<p n="ITLI10502751">Poi, la porta si richiuse dietro lei, e la novizia, che si era fatta smorta, disse alla conversa, coraggiosamente:</p>
<p n="ITLI10502752">- Andiamo. -</p>
<p n="ITLI10502753">Il colloquio fra la madre badessa e la novizia durò un'ora; quando la cella si riaprì, si vide che la novizia si inginocchiava innanzi a quella vecchia veneranda e che costei la benediceva. E fu detto tutto, giacchè la vestizione da conversa avvenne un quarto d'ora dopo, e alla novizia che aveva preso il nome di suora Grazia, venne data anche la celletta. Era posta accanto a quella della novizia suor Serafina; la penultima verso il mare.</p>
<p n="ITLI10502754">Suora Grazia, così giovane e così bella, interessò subito tutte le poche e antiche monache che erano colà; ma la badessa aveva dovuto impartire gli ordini di non interrogarla, di non disturbarla, giacchè, mentre le sorridevano, salutandola, poco le dirigevano la parola. Suora Grazia che era stata nel mondo ebreo Rachele Cabib, portava sul suo viso una espressione di fierezza, poco consono allo stato monacale; la sua beltà giovanile, così sfolgorante, così seducente, persisteva anche sotto quegli umili panni. Non le avevano tagliato i capelli, perchè questo sacrifizio si compie solo il giorno del voto; e le due grosse trecce non gonfiavano la cuffia bianca. Strana monaca, taciturna, con le sopracciglia aggrottate, con un viso che ancora serbava tutte le tracce delle passioni umane: strana monaca, dagli occhi che non s'inumidivano di lagrime, anzi da un fuoco interno che, forse, era odio!</p>
<p n="ITLI10502755">Fra le due novizie, suor Serafina e suora Grazia, non si erano stabilite maggiori relazioni che con le altre monache: si vedevano, salutandosi, al coro, al refettorio, alle preghiere, nei chiostri. Non una parola scambiata fra loro: non un sorriso di più, nulla. Ma il contrasto fra i loro tipi era evidente anche agli occhi poco esperimentati delle monache sepolte vive: l'una, suor Serafina, snella, magra, bionda, già consunta dagli anni e dai dolori, coi begli occhi azzurri scoloriti, come stinti nelle lacrime, tutta preghiera, tutta raccoglimento, tutta dolcezza; l'altra, giovanissima, bruna, con le labbra rosse, con gli occhi ardenti, senza lagrime, piegandosi a pregare con lo stesso volto chiuso da un dolore che era collera. Pareva che, così diverse, le due novizie non si sarebbero mai potute intendere. Ma non fu così.</p>
<p n="ITLI10502756">Due o tre volte, suora Serafina e suora Grazia si ritrovarono sole nel coro: la badessa permetteva loro di farvi delle più lunghe dimore, giacchè alle novizie si ama lasciarle a lungo in colloquio con Dio. Spesso, in questi prolungamenti, mentre suora Grazia teneva la bocca appoggiata sul suo rosario, a occhi bassi, senza dire orazioni, suora Serafina, accanto a lei mormorava le sue preci, intercalandole con qualche sospiro. Una volta, spezzando il silenzio a cui, sembrava, suora Grazia si costringesse da sè, ella chiese a suora Serafina:</p>
</sample>
<sample><p n="ITLI10502195">- Non sai dove è?</p>
<p n="ITLI10502196">- No: ho qualche traccia.</p>
<p n="ITLI10502197">- Cercalo subito.</p>
<p n="ITLI10502198">- Subito. E dopo?</p>
<p n="ITLI10502199">- Me lo condurrai.</p>
<p n="ITLI10502200">- Posso chiedere che missione avrà?</p>
<p n="ITLI10502201">- Deve andare in Italia.</p>
<p n="ITLI10502202">- Ah!</p>
<p n="ITLI10502203">- Desidero che tutti i monasteri, tutti i conventi, tutti i ritiri sieno visitati, per ritrovare le tracce di Rachele Cabib.</p>
<p n="ITLI10502204">- Per alcuni vi è clausura.</p>
<p n="ITLI10502205">- S'infrange.</p>
<p n="ITLI10502206">- Sarebbe grave, Eccellenza.</p>
<p n="ITLI10502207">- Altre cose gravi abbiamo fatte!</p>
<p n="ITLI10502208">- A Vostra Eccellenza è permesso tutto.</p>
<p n="ITLI10502209">- Ritengo che Rachele ci sia stata sottratta dai suoi sentimenti religiosi, e che si sia data al Signore.</p>
<p n="ITLI10502210">- Eppure, si è cercato bene. ...</p>
<p n="ITLI10502211">- Non bene, - disse duramente Marcus Henner.</p>
<p n="ITLI10502212">- Suo padre va ramingando di paese in paese.</p>
<p n="ITLI10502213">- Il vecchio è imbecillito. Trovami quest'uomo, Lewis. Lo pagherò bene.</p>
<p n="ITLI10502214">- Un poliziotto, Vostra Grazia.</p>
<p n="ITLI10502215">- Sta bene. In secondo, avere notizie e subito della contessa Clara Loredana.</p>
<p n="ITLI10502216">- In viaggio. ...</p>
<p n="ITLI10502217">- Sì, ma dove si trova, ora, che cosa fa, perchè non si decide, che aspetta? Sapere questo!</p>
<p n="ITLI10502218">- Scrivere?</p>
<p n="ITLI10502219">- No, mai. Mandare qualcuno, appena saputa la sua direzione.</p>
<p n="ITLI10502220">- Vincent?</p>
<p n="ITLI10502221">- Sì.</p>
<p n="ITLI10502222">- Istruzioni larghe?</p>
<p n="ITLI10502223">- Larghissime.</p>
<p n="ITLI10502224">- Altro?</p>
<p n="ITLI10502225">- Tenersi pronti a partire, - disse Marcus Henner, dopo aver pensato un poco.</p>
<p n="ITLI10502226">- Partire?</p>
<p n="ITLI10502227">- Sì.</p>
<p n="ITLI10502228">- La signora. ...</p>
<p n="ITLI10502229">- La signora obbedirà.</p>
<p n="ITLI10502230">- Vostra Eccellenza sa farsi obbedire, ma la signora ne soffrirà.</p>
<p n="ITLI10502231">- Non importa.</p>
<p n="ITLI10502232">- Quando andò via dall'Italia, che pianto!</p>
<p n="ITLI10502233">- Piangerà ancora. Le donne sono fatte per piangere, - e la sua voce era sempre più dura.</p>
<p n="ITLI10502234">- Poveretta! - disse Lewis, quasi involontariamente.</p>
<p n="ITLI10502235">- La compatisci? La compatisci? - disse Marcus Henner, levandosi con ira.</p>
<p n="ITLI10502236">Lewis tacque, abbassando gli occhi.</p>
<p n="ITLI10502237">- Va via, - gli disse il padrone.</p>
<p n="ITLI10502238">- Vostra Eccellenza mi perdoni. ... - balbettava.</p>
<p n="ITLI10502239">- Va via!</p>
<p n="ITLI10502240">- Nessuno ama quella disgraziata. ... - mormorò Lewis.</p>
<p n="ITLI10502241">- Esci! - comandò il dottore.</p>
<p n="ITLI10502242">Il maggiordomo escì, senza osare di aggiungere altro.</p>
<p n="ITLI10502243">Il dottore restò tutto pensoso, dopo la scomparsa di Lewis. Certo, rimescolava in sè i più strani pensieri, giacchè l'espressione del suo volto si mutava sempre. Infine, si levò da sedere e andò a una libreria, cavandone uno dei grossi volumi in pergamena; lo appoggiò sopra un leggìo, alto quanto la sua deforme persona, e lo sfogliò. Lesse qualche foglio, in piedi, ritto innanzi a quel mobile; aveva la testa appoggiata alla mano, come se meditasse, anche. Lasciò il libro e si avvicinò di nuovo al tavolino da scrivere.</p>
</sample>
<sample><p n="ITLI10503543">- Non so.</p>
<p n="ITLI10503544">- Cattolico?</p>
<p n="ITLI10503545">- Ebreo, credo.</p>
<p n="ITLI10503546">- Questione di amore, di denaro?</p>
<p n="ITLI10503547">- Non so dirvi. È un mio nemico mortale. O lui o io dobbiamo morire.</p>
<p n="ITLI10503548">- Ma per questione di donna?</p>
<p n="ITLI10503549">- Per quella mano tagliata.</p>
<p n="ITLI10503550">- Un delitto?</p>
<p n="ITLI10503551">- Forse.</p>
<p n="ITLI10503552">- Vostra Grazia ha quella mano, è vero?</p>
<p n="ITLI10503553">- Sì.</p>
<p n="ITLI10503554">- Volete lasciarmela vedere?</p>
<p n="ITLI10503555">- No, - disse subito Roberto Alimena.</p>
<p n="ITLI10503556">- Allora, non ne facciamo niente! - esclamò, subito, Dick Leslie.</p>
<p n="ITLI10503557">- Piuttosto, non facciamone niente! - replicò Roberto, freddissimamente.</p>
<p n="ITLI10503558">- Vostra Signoria ama più la donna di quella mano che non odî il gobbo dagli occhi verdi, - disse l'agente segreto; poi soggiunse dopo un pausa: - Eppure, è assolutamente necessario che io la vegga. ... Forse, ho una traccia.</p>
<p n="ITLI10503559">- Una traccia? - disse Roberto e gli balenarono gli occhi.</p>
<p n="ITLI10503560">- Sì. ... sì, ma non voglio ancora dire nulla a Vostra Signoria.</p>
<p n="ITLI10503561">- Sta bene, - disse, con un lieve movimento nervoso Roberto Alimena. - Ora vi farò vedere quella mano.</p>
<p n="ITLI10503562">- Vostra Signoria vuole assolutamente trovare questo gobbo?</p>
<p n="ITLI10503563">- Assolutamente.</p>
<p n="ITLI10503564">- Anche se fosse in capo al mondo?</p>
<p n="ITLI10503565">- In capo al mondo.</p>
<p n="ITLI10503566">- È pronto a pagare viaggi, spese, premi?</p>
<p n="ITLI10503567">- Sì, tutto.</p>
<p n="ITLI10503568">- Che limite?</p>
<p n="ITLI10503569">- Sino a venticinquemila lire, se occorre di viaggiare.</p>
<p n="ITLI10503570">- Se no?</p>
<p n="ITLI10503571">- Un compenso a voi: cinquemila lire.</p>
<p n="ITLI10503572">- No, dieci.</p>
<p n="ITLI10503573">- Bene, dieci.</p>
<p n="ITLI10503574">- Io porterò il suo nome, il suo indirizzo, il nome della donna, tutto, per diecimila lire.</p>
<p n="ITLI10503575">- Benissimo. Vi darò duemila lire anticipate. -</p>
<p n="ITLI10503576">Roberto Alimena si assentò per dieci minuti dalla stanza, ove lo aspettava Dick Leslie. Ancora una volta, nella sua camera da letto, egli ebbe una esitazione, prendendo nelle mani il cofano, dov'era chiusa la mano tagliata. Doveva proprio farla vedere al Dick Leslie, a un estraneo infine, a un uomo che si poteva anche vendere al suo nemico. Ma il dubbio non durò che un minuto: chi vuole raggiungere lo scopo, deve adottar tutti i mezzi. Se voleva ritrovare il gobbo dagli occhi verdi, bisognava che facesse qualche sacrifizio. Si mise sotto il braccio il prezioso cassettino e rientrò nella stanza, dove Dick Leslie guardava in aria, come se guardasse i travicelli.</p>
<p n="ITLI10503577">- Ecco, - disse Roberto, schiudendo il cofanetto.</p>
<p n="ITLI10503578">Dick Leslie si chinò sulla bellissima mano tagliata e la osservò con grandissima attenzione, per qualche tempo. Osò perfino di toglierla dal suo letto di velluto e tentò di cavarne gli anelli.</p>
</sample></samples>